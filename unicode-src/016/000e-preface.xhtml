<?xml version="1.0" encoding="UTF-8"?> 
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops"> 
<head> 	
	<title>ಸೋಲೊಪ್ಪಲಾರೆ</title> 
	<link type="text/css" rel="stylesheet" href="css/style.css" /> 
</head> 
<body class="maintext"> 	<section class="level1 unnumbered" epub:type="chapter" role="doc-chapter" id="id-000e.1">
	<h1 class="level1-title" epub:type="title">ಲೇಖಕರ ಮಾತು</h1> 
	<p>1990ರ ಡಿಸೆಂಬರ್‍ನ ಚಳಿಗಾಲದ ಒಂದು ರಾತ್ರಿ. ದೆಹಲಿಯ ರಾಯ್‍ಸೀನಾ ರೋಡಿನಲ್ಲಿ ಹೆಚ್ಚು ಸಂಚಾರವಿರಲಿಲ್ಲ. ನಂ. 6. ರಾಯ್‍ಸೀನಾ ರೋಡಿನಲ್ಲಿನ ಬಿಜೆಪಿಯ ಅತ್ಯಂತ ಹಿರಿಯ ನಾಯಕರಾದ ಅಟಲ್ ಬಿಹಾರಿ ವಾಜಪೇಯಿಯವರ ನಿವಾಸಕ್ಕೆ ನನ್ನ ಮಿತ್ರರೂ ಹಾಗೂ ಸಹವರ್ತಿಯೂ ಆದಂತಹ ಸಂಜಯ್ ಕುಲಶ್ರೇಷ್ಠರ ಜೊತೆ ಕಾರ್ಯಕ್ರಮವೊಂದಕ್ಕೆ ವಾಜಪೇಯಿಯವರನ್ನು ಕರೆಯಲು ಜೈಪುರದಿಂದ ದೆಹಲಿಗೆ ಹೋಗಿದ್ದೆ. ಸಂಪ್ರದಾಯ ಹಾಗೂ ಆತಂಕವಾದದ ವಿರುದ್ಧವಾಗಿ ರಾಷ್ಟ್ರೀಯ ಏಕತೆಯ ಬಗ್ಗೆ ಒಂದು ‘ಲೈಟ್ ಅಂಡ್ ಸೌಂಡ್’ ಕಾರ್ಯಕ್ರಮವಿತ್ತು. ಆ ದಿನಗಳಲ್ಲಿ ನಾವು ಸ್ವತಂತ್ರವಾಗಿ ಡಾಕ್ಯುಮೆಂಟರಿ ಮತ್ತು ಮಲ್ಟಿಮೀಡಿಯಾದ ಕಾರ್ಯಕ್ರಮ ಹಮ್ಮಿಕೊಳ್ಳುತ್ತಿದ್ದೆವು. ಹಿರಿಯ ನಾಯಕರಾದ ರಾಮ್‍ದಾಸ್ ಅಗರವಾಲರು ವಾಜಪೇಯಿಯವರನ್ನು ಭೇಟಿ ಮಾಡಿಸುತ್ತೇನೆ ಎಂದು ಹೇಳಿದ್ದರು. ಕಾರ್ಯಕ್ರಮಕ್ಕೆ ಬರಲು ವಾಜಪೇಯಿಯವರು ಬೇಗ ಒಪ್ಪುತ್ತಾರೋ ಇಲ್ಲವೋ ಎಂದು ನಾವಂದುಕೊಂಡಿದ್ದೆವು. ಆದರೆ ಅವರು ತಡ ಮಾಡಲೇ ಇಲ್ಲ. ಬೇಗ ಒಪ್ಪಿಕೊಂಡು ಬಿಟ್ಟರು. ಅಶೋಕ ರೋಡಿನಲ್ಲಿರುವ ಬಿಜೆಪಿಯ ಕಛೇರಿಯ ಪ್ರಾಂಗಣದಲ್ಲಿ ಕಾರ್ಯಕ್ರಮ ನಡೆಯುವುದೆಂದು ನಿರ್ಧರಿಸಲಾಯಿತು. ಸೌಂಡ್ ರೆಕಾರ್ಡಿಂಗ್ ವ್ಯವಸ್ಥೆ ಇದೆ ಎಂದು ವಾಜಪೇಯಿಯವರಿಗೆ ಹೇಳಿದಾಗ ಅದು ಅವರಿಗೆ ತುಂಬಾ ಇಷ್ಟವಾಯಿತು. ಕಾರ್ಯಕ್ರಮದ ಎಲ್ಲ ಸಿದ್ಧತೆಗಳು ನಡೆದವು. ಎಲ್ಲರಿಗೂ ಆಹ್ವಾನ ಪತ್ರಿಕೆ ಹಂಚಲಾಯಿತು. ಮುಖ್ಯ ಅತಿಥಿಗಳಾದ ಅಟಲ್ ಬಿಹಾರಿ ವಾಜಪೇಯಿಯವರು ಬಂದರು. ಇನ್ನೇನು ಕಾರ್ಯಕ್ರಮ ಶುರುವಾಗಬೇಕು ಅಷ್ಟರಲ್ಲಿ ಭಯಂಕರ ಬಿರುಗಾಳಿ ಬೀಸತೊಡಗಿ ಹಾಗೂ ಭಾರಿ ಮಳೆ ಬರತೊಡಗಿತು. ನೋಡನೋಡುತ್ತಿದ್ದಂತೆಯೇ ಎಲ್ಲಾ ಅಸ್ತವ್ಯಸ್ತವಾಯಿತು. ಕಾರ್ಯಕ್ರಮ ಆಯೋಜಿಸಿದ್ದ ನಮಗೆ ಮೂರ್ಛೆ ಹೋದಂತಾಯಿತು. ವಾಜಪೇಯಿಯವರೇನೋ ಬಂದು ಬಿಟ್ಟಿದ್ದರು. ಆದರೆ ಅವರು ಸಿಟ್ಟು ಮಾಡಿಕೊಳ್ಳುವುದರ ಬದಲು ನಮ್ಮಲ್ಲಿ ಧೈರ್ಯ ತುಂಬುತ್ತಾ ನುಡಿದರು, `ಇದೂ ಒಂದು ಪರೀಕ್ಷೆಯೇ, ಮುಂದಿನ ಸಾರಿ ಇನ್ನೂ ಚೆನ್ನಾಗಿ ಸಿದ್ಧತೆ ಮಾಡಿಕೊಳ್ಳಿರಿ.' ಮಾರನೇ ದಿನ ನಾವು ಹತಾಶೆಗೊಂಡು ನಿರಾಸೆಯಿಂದ ಜೈಪುರಕ್ಕೆ ವಾಪಸ್ಸು ಹೊರಟೆವು. ನಮ್ಮ ಜೊತೆ ನಮ್ಮ ಮನದಲ್ಲಿ ನೆಲೆ ನಿಂತ ಅಟಲ್ ಬಿಹಾರಿ ವಾಜಪೇಯಿ ಎಂಬ ಸಹೃದಯಿ ರಾಜಕಾರಣಿ ಕೂಡ ಇದ್ದರು.</p>
	<p>1992ರಲ್ಲಿ ನಾನು ಪತ್ರಕರ್ತನಾಗಿ ದೆಹಲಿಗೆ ಬಂದಾಗ ಬಿಜೆಪಿ ಮತ್ತು ಮುಖ್ಯವಾಗಿ ವಾಜಪೇಯಿಯವರನ್ನೇ ಕವರ್ ಮಾಡುವ ಅವಕಾಶ ಸಿಕ್ಕಿತು. ಪ್ರತಿ ಸಾರಿ ಅವರ ವ್ಯಕ್ತಿತ್ವದ ಒಂದೊಂದು ಹೊಸ ವಿಶೇಷತೆಯನ್ನು ಅರಿಯುವ ಸದವಕಾಶ ಸಿಗತೊಡಗಿತು. ಎಂತಹ ಪರಿಸ್ಥಿತಿಯಲ್ಲೂ ಅವರು ಎಷ್ಟೊಂದು ನಮ್ರತೆಯಿಂದ, ಸಹಜವಾಗಿ ಇರುತ್ತಾರೆ ಎಂಬುದನ್ನು ಹತ್ತಿರದಿಂದ ನೋಡುವ ಅವಕಾಶ ಸಿಕ್ಕಿತು. ‘ಸೋಲೊಪ್ಪಲಾರೆ’ ವಾಜಪೇಯಿಯವರ ಜೀವನಗಾಥೆಯಾಗಿದೆ. ಆದರೆ ಅದಕ್ಕಿಂತ ಹೆಚ್ಚಾಗಿ ಅದು ಅವರ ರಾಜಕೀಯ ಜೀವನವನ್ನು ಮತ್ತು ಅವರ ವ್ಯಕ್ತಿತ್ವವನ್ನು ತಿಳಿಯುವ ಮತ್ತು ಗುರುತಿಸುವ ಒಂದು ಪ್ರಾಮಾಣಿಕ ಪ್ರಯತ್ನವಾಗಿದೆ.</p> 
	<p>ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರೊಡನೆ ಕಾಶ್ಮೀರ ಯಾತ್ರೆಯಿಂದ ತಮ್ಮ ರಾಜಕೀಯ ಯಾತ್ರೆ ಪ್ರಾರಂಭಿಸಿದ ವಾಜಪೇಯಿಯವರು ಪ್ರಧಾನಮಂತ್ರಿಯಾದ ಕೂಡಲೇ ಕಾಶ್ಮೀರವನ್ನು ಮುಖ್ಯಧಾರೆಗೆ ತರಲು ಕಠಿಣ ಪ್ರಯತ್ನ ಮಾಡಿದರು. 1957ರಲ್ಲಿ ಈ ನವಯುವಕ ಸಂಸದ, ಪ್ರಧಾನಿ ಜವಾಹರಲಾಲ್ ನೆಹರೂರವರನ್ನು ಸಂಸತ್ತಿನಲ್ಲಿ ತೀಕ್ಷ್ಣವಾಗಿ ಟೀಕಿಸಿದ್ದರು. ವಿದೇಶಾಂಗ ಮಂತ್ರಿಯಾದಾಗ ತಮ್ಮ ಸಚಿವಾಲಯದ ಗೋಡೆಯಿಂದ ತೆಗೆದುಹಾಕಿದ್ದ ನೆಹರೂರವರ ಭಾವಚಿತ್ರವನ್ನು ಮತ್ತೆ ಅದೇ ಜಾಗದಲ್ಲಿ ಹಾಕಿಸಿದರಷ್ಟೇ ಅಲ್ಲದೆ ನೆಹರೂರವರ ಉದಾರ ಹಾಗೂ ನಿಷ್ಪಕ್ಷಪಾತ ವಿದೇಶ ನೀತಿಯ ಅಂಚನ್ನು ಹಿಡಿದು ಸಾಗಿದರು. 1975ರಲ್ಲಿ ತುರ್ತುಪರಿಸ್ಥಿತಿಯ ಸಮಯದಲ್ಲಿ ಜೈಲಿನಲ್ಲಿದ್ದುಕೊಂಡು ಜಯಪ್ರಕಾಶ ನಾರಾಯಣರ ಜೊತೆಯಲ್ಲಿ ಪ್ರತಿಪಕ್ಷಗಳ ನಾಯಕರುಗಳನ್ನೆಲ್ಲ ಒಗ್ಗೂಡಿಸಿದರು. ನಂತರ ಜನತಾ ಪಾರ್ಟಿಯಲ್ಲಿ ಜನಸಂಘವನ್ನು ವಿಲೀನಗೊಳಿಸುವ ಮಹತ್ವದ ಕಾರ್ಯ ಮಾಡಿ `ಬೆಳಗಾಗಿ ಬಿಟ್ಟಿದೆ. ದೀಪ ಆರಿಸುವ ಸಮಯ ಬಂದಿದೆ' ಎಂದು ಮನೋಜ್ಞವಾಗಿ ನುಡಿದರು.</p> 
	<p>ಬಿಜೆಪಿಯ ಇಬ್ಬರು ಮಹಾನ್ ನಾಯಕರುಗಳಾದ ಅಟಲ್ ಬಿಹಾರಿ ವಾಜಪೇಯಿ ಹಾಗೂ ಲಾಲ್‍ಕೃಷ್ಣ ಆಡ್ವಾಣಿಯವರನ್ನು ಅಯೋಧ್ಯಾ ಆಂದೋಲನದ ಐತಿಹಾಸಿಕ ಘಟನೆಯ ಸಂದರ್ಭದಲ್ಲಿ ತುಂಬಾ ಹತ್ತಿರದಿಂದ ನೋಡುವ ಅವಕಾಶ ಒದಗಿ ಬಂದಿದ್ದು ನನ್ನ ಜೀವನದ ಸೌಭಾಗ್ಯವೆಂದೇ ಹೇಳಬೇಕು. ಒಂದೇ ಘಟನೆಗೆ ಸಂಬಂಧಿಸಿದಂತೆ ಇಬ್ಬರೂ ನಾಯಕರುಗಳ ವರ್ತನೆ, ಪ್ರತಿಕ್ರಿಯೆ, ನಿರ್ಧಾರಗಳು ಬೇರೆ ಬೇರೆಯಾಗಿದ್ದವು. ಆದರೆ ಇಬ್ಬರೂ ಪಾರ್ಟಿಯ ಸಲುವಾಗಿ ಜೊತೆ ಜೊತೆಯಲ್ಲಿಯೇ ಹೆಜ್ಜೆ ಹಾಕುತ್ತಿದ್ದರು. ವಾಜಪೇಯಿಯವರು ರಾಮಮಂದಿರ ನಿರ್ಮಾಣದ ಆಂದೋಲನದಲ್ಲಿ ಬಿಜೆಪಿಯ ನಿಲುವು ಹಾಗೂ ರಥಯಾತ್ರೆಯ ವಿರುದ್ಧವಾಗಿದ್ದರು. ಆದರೂ ಅವರು ಆಡ್ವಾಣಿಯವರ ರಥಯಾತ್ರೆಗೆ ಹಸಿರು ಬಾವುಟ ತೋರಿಸಿದರು. 1992ರಲ್ಲಿ ಬಾಬರಿ ಮಸೀದಿ ಬಿದ್ದ ನಂತರ ರಾಜಕೀಯವಾಗಿ ಅಸ್ಪøಶ್ಯ ಪಕ್ಷವಾದ ಬಿಜೆಪಿಗೆ 1996ರಲ್ಲಿ ಬಹುಮತ ತಂದುಕೊಡುವುದು ತುಂಬಾ ಕಷ್ಟವಾಗಿತ್ತು. ಭಾರತದ ಇತಿಹಾಸದಲ್ಲಿಯೇ ಅತ್ಯಂತ ಕಡಿಮೆ ಅವಧಿಯ ಸರ್ಕಾರದ ಚುಕ್ಕಾಣಿ ಹಿಡಿದರು. ಅದೂ ಬಹುಮತವೇ ಇರದಂತಹ ಸಂಕೀರ್ಣ ಸಮಯದಲ್ಲಿ! ಅವರು ಪಲಾಯನ ಮಾಡುವವರಲ್ಲ. ಆದ್ದರಿಂದ ಅಲ್ಪ ಮತದ ಸರ್ಕಾರ ರಚಿಸುವ ಸವಾಲು ಸ್ವೀಕರಿಸಿದರು. ವಿಶ್ವಾಸಮತ ಯಾಚನೆಯ ಸಂದರ್ಭದಲ್ಲಿ ಅವರು, `ರಾಷ್ಟ್ರಪತಿಯವರು ಪ್ರಮಾಣ ವಚನ ಸ್ವೀಕರಿಸುವಂತೆ ಹೇಳಿದರು. ಆ ಸವಾಲನ್ನು ನಾನು ಸ್ವೀಕರಿಸಬಾರದೆ? ಪಲಾಯನ ಮಾಡಬೇಕಿತ್ತೇ?' ಎಂದು ಹೇಳಿದರು. ಆದರೆ ಬಹುಮತ ಸಾಬೀತು ಪಡಿಸಲು ಅವರೆಂದೂ ತಪ್ಪು ದಾರಿ ಹಿಡಿಯಲಿಲ್ಲ. 1996ರಲ್ಲಿ ಅಷ್ಟೇ ಅಲ್ಲ, 1999ರಲ್ಲಿಯೂ ಸಹ.</p> 
	<p>ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಮೇಲೆ ಇರುವ ವಾಜಪೇಯಿಯವರ ನಿಷ್ಠೆಯನ್ನು ಪರೀಕ್ಷಿಸುವವರಿಗೆ ಉತ್ತರ ಇಲ್ಲಿದೆ. ಜನತಾಪಕ್ಷದಲ್ಲಿ ಇಬ್ಬಗೆಯ ಸದಸ್ಯತ್ವದ ಪ್ರಶ್ನೆ ಎದಿರಾದಾಗ ಅವರು ಸಂಘದೊಡನೆಯೇ ಇರುವ ತೀರ್ಮಾನ ತೆಗೆದುಕೊಂಡರು. ಜನತಾಪಕ್ಷ ತ್ಯಜಿಸಿದರು. ಹೊಸ ಪಕ್ಷ ಕಟ್ಟಿದರು. ಆದರೆ ಎಲ್ಲರೂ ವಾಜಪೇಯಿ ಜನತಾಪಕ್ಷದಲ್ಲೇ ಇರುತ್ತಾರೆ ಎಂದು ತಿಳಿದಿದ್ದರು. ಅವರು ಭಾರತೀಯ ಜನತಾಪಕ್ಷವನ್ನು ಕಟ್ಟುವಾಗಲೂ ಹಳೆಯ ಜನಸಂಘದ ಪೊರೆ ಕಳಚಲು ಬಯಸುತ್ತಿದ್ದರು. ಆದ್ದರಿಂದಲೇ ಭಾರತೀಯ ಜನತಾ ಪಕ್ಷ ಎಂಬ ಹೆಸರಿನ ಪಕ್ಷವನ್ನು ಕಟ್ಟಿದಾಗ ಅದರಲ್ಲಿಯೂ ಕೂಡ ಜೆಪಿಯವರ ಗಾಂಧೀವಾದಿ ಸಮಾಜವಾದವನ್ನು ಬೆರೆಸಿದರು. ಪಕ್ಷದ ಬಾವುಟವನ್ನು ರೂಪಿಸುವಾಗಲೂ ಸಹ ಅವರು ಭಗವಾ ಬಣ್ಣವೊಂದೇ ಅಲ್ಲದೆ ಅದರಲ್ಲಿ ಹಸಿರನ್ನು ಸೇರಿಸಿದರು. ಆದರೆ ಅವರೇನೂ ಸಂಘದ ಆದೇಶವನ್ನು ತಿರಸ್ಕರಿಸಲಿಲ್ಲ. ಆದ್ದರಿಂದಲೇ 1998ರಲ್ಲಿ ತಮ್ಮ ಮಂತ್ರಿಮಂಡಲದ ರಚನೆ ಮಾಡಿ ಅಂತಿಮಪಟ್ಟಿಯನ್ನು ರಾಷ್ಟ್ರಪತಿ ಭವನಕ್ಕೆ ಕಳುಹಿಸಿದ ನಂತರವೂ ಇಬ್ಬರು ನಾಯಕರ ಹೆಸರನ್ನು ಸಂಘದ ಮುದ್ರೆಯಿಲ್ಲ ಎಂದು ಹೊಡೆದು ಹಾಕಿದ್ದರು. ಆದರೂ ಅವರ ಸ್ವತಂತ್ರ ಚಿಂತನೆ ಹೇಗಿತ್ತೆಂದರೆ ಆ ಇಬ್ಬರೂ ನಾಯಕರನ್ನು ತಮ್ಮ ಆಪ್ತ ಸಹೋದ್ಯೋಗಿಗಳನ್ನಾಗಿ ಮಾಡಿಕೊಂಡರು. ಆ ಇಬ್ಬರೂ ನಾಯಕರೇ ಜಸವಂತ ಸಿಂಹ ಮತ್ತು ಪ್ರಮೋದ್ ಮಹಾಜನ್. ಮುಂದೆ ಅವರಿಬ್ಬರೂ ವಾಜಪೇಯಿ ಮಂತ್ರಿಮಂಡಲದಲ್ಲಿ ಪ್ರಮುಖ ಪಾತ್ರ ವಹಿಸಿದರು.</p>
	<p>ತಮ್ಮ ಆಡಳಿತಾವಧಿಯಲ್ಲಿ ವಾಜಪೇಯಿಯವರು ದುರ್ಬಲ ಪ್ರಧಾನಮಂತ್ರಿಯೆಂಬ ಆಕ್ಷೇಪ ಎದುರಿಸಿದರು. ಆದರೆ ಇದೇ ಪ್ರಧಾನಮಂತ್ರಿ ತಮ್ಮ ಸರ್ಕಾರದ ರಚನೆಯ ನಂತರ ಅಮೇರಿಕಾ ಹಾಗೂ ಜಗತ್ತಿನ ಇತರೆ ಶಕ್ತಿಶಾಲಿ ದೇಶಗಳಿಗೆ ಸೊಪ್ಪು ಹಾಕದೆ ಪರಮಾಣು ಪರೀಕ್ಷೆ ನಡೆಸಿಯೇ ಬಿಟ್ಟರು. ಭಾರತವನ್ನು ಜಗತ್ತಿನ ಭೂಪಟದಲ್ಲಿ ಒಂದು ಶಕ್ತಿಶಾಲಿ ಮತ್ತು ಸಶಕ್ತ ದೇಶವಾಗಿ ಪ್ರತಿಬಿಂಬಿಸಿದ್ದರಿಂದ ಆರ್ಥಿಕ ದಿಗ್ಬಂಧನ ಹೇರಬಯಸಿದ್ದ ಅಮೇರಿಕದ ರಾಷ್ಟ್ರಪತಿ ಬಿಲ್‍ಕ್ಲಿಂಟನ್‍ರವರು ಭಾರತದ ಪ್ರಧಾನಿಗಳಾದ ವಾಜಪೇಯಿಯವರನ್ನು ಭೇಟಿ ಮಾಡಲು ಭಾರತಕ್ಕೆ ಬರಲೇಬೇಕಾಗಿ ಬಂತು. ಇದೇ ವಾಜಪೇಯಿಯವರು ಪಾಕೀಸ್ತಾನದೊಂದಿಗೆ ಸ್ನೇಹಹಸ್ತ ಚಾಚಲು ಲಾಹೋರಿಗೆ ಬಸ್ ಯಾತ್ರೆ ಕೈಗೊಂಡರು ಹಾಗೂ ಪಾಕೀಸ್ತಾನದೊಂದಿಗಿನ ಸಂಬಂಧ ಸುಧಾರಿಸಲು ಗಂಭೀರ ಪ್ರಯತ್ನ ಮಾಡಿದರು. ಹಂಗಾಮಿ ಪ್ರಧಾನಿಗಳಾಗಿದ್ದಾಗ ಕಾರ್ಗಿಲ್ ಯುದ್ಧದ ರೂಪದಲ್ಲಿ ಪಾಕೀಸ್ತಾನ ಮೋಸ ಮಾಡಿತು. ಆಗ ಯುದ್ಧವನ್ನು ಕೆಚ್ಚಿನಿಂದ ಎದುರಿಸಿದ್ದೇ ಅಲ್ಲದೆ ಯುದ್ಧದಲ್ಲಿ ವೀರಮರಣವಪ್ಪಿದ ಹುತಾತ್ಮ ಯೋಧರ ಪಾರ್ಥಿವ ಶರೀರಗಳನ್ನು ಅವರುಗಳ ಮನೆತನಕ ಸಕಲ ಗೌರವದೊಡನೆ ತಲುಪಿಸುವ ವ್ಯವಸ್ಥೆ ಮಾಡಿದರು. ಇಷ್ಟೇ ಅಲ್ಲದೆ ಕಾರ್ಗಿಲ್ ಯುದ್ಧದ ರೂವಾರಿ ಜನರಲ್ ಪರ್ವೇಜ್ ಮುಶರ್ರಫ್ ಪಾಕೀಸ್ತಾನದ ರಾಷ್ಟ್ರಪತಿಯಾದಾಗ ಅವರನ್ನು ಆಗ್ರಾ ಶೃಂಗಸಭೆಗೆ ಆಹ್ವಾನಿಸಿದರು. ಇಂಥ ಕೆಚ್ಚೆದೆಯ ಪ್ರಧಾನಿ ಅದು ಹೇಗೆ ದುರ್ಬಲ ಪ್ರಧಾನಿಯಾಗಿ ಕಾಣುತ್ತಾರೆ?</p> 
	<p>ಸಂಘದ ನೆಲದಲ್ಲೇ ನಿಂತುಕೊಂಡಿದ್ದ ವಾಜಪೇಯಿ ವಿಕಾಸ ಮತ್ತು ಆಚರಣೆಗಳ ಅಂಚನ್ನು ಎಂದೂ ಬಿಡಲೇ ಇಲ್ಲ. ಅವರ ಆರ್ಥಿಕ ನೀತಿಗಳೇ ಅದಕ್ಕೆ ಸ್ಪಷ್ಟ ಉದಾಹರಣೆಗಳಾಗಿವೆ. `ಸ್ವದೇಶೀ ಜಾಗರಣ ಮಂಚ್' ನಂತಹ ಸಂಘಟನೆಗಳ ತೀವ್ರ ವಿರೋಧದ ನಡುವೆಯೂ ವಾಜಪೇಯಿಯವರು ದೇಶವನ್ನು ಆರ್ಥಿಕ ಉದಾರೀಕರಣದ ಕಡೆ ಕೊಂಡೊಯ್ದರು. ಡಿಸ್‍ಇನ್‍ವೆಸ್ಟ್‍ಮೆಂಟನ್ನು ಶುರು ಮಾಡಿದರು. ಅವರ ಹೊಸ ಟೆಲಿಕಾಂ ನೀತಿಯ ಕೊಡುಗೆಯೆಂದರೆ ಪ್ರತಿ ಹತ್ತು ಭಾರತೀಯರಲ್ಲಿ ಒಬ್ಬರ ಬಳಿಗೆ ಫೋನು ಬಂದಿದ್ದು.</p> 
	<p>ರಾಜಕೀಯ ಸನ್ಯಾಸ ಪಾಲಿಸುತ್ತಿದ್ದ ನರೇಂದ್ರ ಮೋದಿಯವರಿಗೆ ಫೋನು ಮಾಡಿ ಮುಖ್ಯಮಂತ್ರಿಯಾಗುವ ಆದೇಶ ನೀಡಿದ ವಾಜಪೇಯಿ ಗುಜರಾತಿನ ದಂಗೆಗಳ ನಂತರ ಅದೇ ಮೋದಿಯವರಿಗೆ ರಾಜಧರ್ಮ ಪಾಲಿಸಲು ಸಲಹೆ ನೀಡಿದರು. ನೊಂದ ಹಾಗೂ ಭಾರವಾದ ಹೃದಯದಿಂದ ರಾಜೀನಾಮೆ ಬರೆಯಲು ಹೊರಟರು. ಇದೂ ಕೂಡ ಒಂದೇ ವ್ಯಕ್ತಿತ್ವದ ಎರಡು ಗಂಭೀರವಾದ ಭಾಗಗಳಾಗಿವೆ. ಇದೇ ವಾಜಪೇಯಿಯವರು ಎಲ್ಲರ ಅಭಿಪ್ರಾಯಕ್ಕೆ ಮನ್ನಣೆ ನೀಡುತ್ತ ನರೇಂದ್ರ ಮೋದಿಯವರಿಗೆ ಅಭಯದಾನ ನೀಡಿದ್ದರು.</p> 
	<p>ಸಂತನ ಸ್ವಭಾವದಂತಹ ಹಾಗೂ ಸಂಸತ್ತಿನಲ್ಲಿ ತಮ್ಮ ಕುರ್ಚಿ ಬಿಡುವಾಗ ಚಿಂತಕನ ರೀತಿ ಭಾಷಣ ಮಾಡಿದಂತಹ, ಐವತ್ತು ವರ್ಷಗಳ ದೀರ್ಘಕಾಲ ರಾಜಕೀಯದ ಸರಣಿಯಾಟ ಆಡಿದಂಥ ವಾಜಪೇಯಿಯವರಂತಹ ರಾಜಕಾರಣಿಗಳು ತುಂಬಾ ಕಡಿಮೆ ಮಂದಿ ಇದ್ದಾರೆ. `ಅಧ್ಯಕ್ಷ ಮಹೋದಯರೇ.... ನಾನು ರಾಜಕಾರಣಕ್ಕೆ ಬಂದಾಗ ಎಂಪಿ ಆಗುತ್ತೇನೆ ಎಂದು ನಾನೆಂದೂ ಅಂದುಕೊಂಡಿರಲಿಲ್ಲ. ನಾನು ಪತ್ರಕರ್ತನಾಗಿದ್ದೆ. ಇವತ್ತು ನಡೆಯುತ್ತಿರುವಂಥ ಇಂತಹ ರಾಜಕಾರಣ ನನಗೆ ಹಿಡಿಸುವುದೂ ಇಲ್ಲ. ನಾನು ಈ ರಾಜಕೀಯವನ್ನು ಬಿಡೋಣ ಎಂದುಕೊಂಡರೂ ಅದು ನನ್ನನ್ನು ಬಿಡುತ್ತಿಲ್ಲ. ಹೀಗೆಲ್ಲ ಇದ್ದರೂ ನಾನು ವಿರೋಧ ಪಕ್ಷದ ನಾಯಕನಾದೆ. ಇಂದು ಪ್ರಧಾನಮಂತ್ರಿಯಾಗಿದ್ದೇನೆ. ಸ್ವಲ್ಪ ಹೊತ್ತಾದ ಮೇಲೆ ಆ ಸ್ಥಾನದಿಂದಲೂ ಇಳಿಯುತ್ತೇನೆ. ಪ್ರಧಾನಮಂತ್ರಿ ಆದ ತಕ್ಷಣ ನಾನೇನು ಉಬ್ಬಿ ಹೋಗಲಿಲ್ಲ. ಎಲ್ಲವನ್ನು ತ್ಯಜಿಸಿ ಹೋಗುವಾಗಲೂ ಸಹ ನನ್ನಲ್ಲಿ ಯಾವುದೇ ರೀತಿಯ ದುಃಖ ಇಣುಕುವುದಿಲ್ಲ.'</p> 
	<p>`ನ ಭೂತೋ ನ ಭವಿಷ್ಯತಿ' ಎಂಬಂತೆ, ಅತಿ ಹೆಚ್ಚು ಪಕ್ಷಗಳನ್ನು ಸೇರಿಸಿ, ಮೈತ್ರಿಕೂಟ ರಚಿಸಿಕೊಂಡು ಸರ್ಕಾರ ರಚಿಸಿದಂತಹ ಹೆಗ್ಗಳಿಕೆ ವಾಜಪೇಯಿಯವರದು. ಕಾಂಗ್ರೆಸ್ಸೇತರ ಪಕ್ಷದ ಮೊಟ್ಟ ಮೊದಲ ಪ್ರಧಾನಿಯಾಗಿ ಐದು ವರ್ಷ ಪೂರೈಸಿದ ಹಿರಿಮೆ ಅವರದು. ಈ ಪುಸ್ತಕದಲ್ಲಿ ಮೈತ್ರಿಕೂಟದ ಸರ್ಕಾರವನ್ನು ಉತ್ತಮ ರೀತಿಯಲ್ಲಿ ನಡೆಸಲು ಬೇಕಾದ ಅವರ ಮಹಾಸಾರಥ್ಯವನ್ನು ಹಾಗೂ ಮಿತ್ರ ಪಕ್ಷಗಳೆದುರು ಅವುಗಳ ಶರತ್ತುಗಳಿಗೆ ತಲೆಬಾಗದಂಥ ದೃಢನಿಲುವಿನ ವ್ಯಕ್ತಿತ್ವವನ್ನು ವರ್ಣಿಸಲಾಗಿದೆ. ಜಗತ್ತಿನಲ್ಲೇ ಅತ್ಯಂತ ದೀರ್ಘಕಾಲದ ಮತ್ತು ತುಂಬಾ ಗಾಢವಾದ, ರಾಜಕೀಯ ಸ್ನೇಹದ ಸಲುವಾಗಿ ವಾಜಪೇಯಿ ಹಾಗೂ ಆಡ್ವಾಣಿಯವರ ಸಂಬಂಧದ ಸೂಕ್ಷ್ಮ ಅವಲೋಕನ ಮಾಡುವ ಪ್ರಯತ್ನ ಈ ಪುಸ್ತಕದಲ್ಲಿ ನಡೆದಿದೆ.</p> 
	<p>ಸದಾಕಾಲ ಎಲ್ಲರೊಡನೆ ನಗುನಗುತ್ತ ಬೆರೆಯುತ್ತಿದ್ದ ವಾಜಪೇಯಿಯವರು ತುಂಬಾ ವಿನಯಶೀಲರೆಂದು ಕರೆಸಿಕೊಂಡಿದ್ದಾರೆ. ಆದರೆ ಇಂಥ ಮಹಾನಾಯಕನನ್ನು ‘ಮುಖವಾಡ’ ಎಂದು ಕರೆವ, ಅತ್ಯಂತ ಶಕ್ತಿಶಾಲಿ ಸಂಘಟನಾ ಪ್ರಧಾನ ಕಾರ್ಯದರ್ಶಿಯಾದ ಗೋವಿಂದಾಚಾರ್ಯರನ್ನು ವಾಜಪೇಯಿಯವರು ಯಾವತ್ತೂ ಕ್ಷಮಿಸಲಿಲ್ಲವೇಕೆ? ಕಲ್ಯಾಣಸಿಂಹರ ಬಗ್ಗೆ ತುಂಬಾ ಅಸಮಾಧಾನಗೊಂಡಿದ್ದರೂ ಅವರನ್ನು ಮತ್ತೆ ಪಾರ್ಟಿಗೆ ಸೇರಿಸಿಕೊಳ್ಳಲು ಹೇಗೆ ಒಪ್ಪಿಗೆ ಕೊಟ್ಟರು? ಸಂಘದ ವಿಚಾರಧಾರೆಯ ಜೊತೆ ಇದ್ದರೂ ಸಹ ತಮ್ಮ ಜೀವನವನ್ನು ಖಾಸಗಿಯಾಗಿಟ್ಟುಕೊಂಡಿದ್ದರು. ಪ್ರೋಟೋಕಾಲ್ ರಿಜಿಸ್ಟರ್ ಇಲ್ಲದೇ ಸರ್ಕಾರಿ ನಿವಾಸದಲ್ಲಿ ತಮ್ಮ ಪರಿವಾರದೊಂದಿಗೆ ಬದುಕಿದ ಏಕೈಕ ಪ್ರಧಾನಮಂತ್ರಿ ವಾಜಪೇಯಿ ಮಾತ್ರ. ಅದೆಂಥ ಅಲಿಖಿತ ಪ್ರೇಮಕಥೆಯಾಗಿತ್ತು? ಈ ಎಲ್ಲ ಘಟನೆಗಳು ವಾಜಪೇಯಿಯವರ ರಾಜಕೀಯ ವ್ಯಕ್ತಿತ್ವವಷ್ಟೇ ಅಲ್ಲ ಅವರ ಸ್ವಭಾವದ ಅನೇಕ ಮಗ್ಗುಲುಗಳ ಮೇಲೆ ಬೆಳಕು ಚೆಲ್ಲುತ್ತವೆ.</p> 
	<p>ಘಟನಾ ಕ್ರಮದ ಸ್ಪಷ್ಟತೆಗಾಗಿ ನಾಲ್ಕೂ ಕಡೆಯಿಂದ ಮಾಹಿತಿ ಸಂಗ್ರಹಿಸುವುದಕ್ಕೋಸ್ಕರ ಹಾಗೂ ಆ ಮಾಹಿತಿಗಳಿಗೆ ಪುಷ್ಟಿ ನೀಡುವುದಕ್ಕೋಸ್ಕರ ನಾನು ಈ ಪುಸ್ತಕದ ರಚನೆಯ ಹಂತದಲ್ಲಿ ವಾಜಪೇಯಿಯವರ ಕಾಲದ ಇತರೆ ಪಕ್ಷಗಳ ನಾಯಕರುಗಳನ್ನು, ಸಚಿವರುಗಳನ್ನು, ಪಾರ್ಟಿಗಳ ಅಧ್ಯಕ್ಷರುಗಳನ್ನು, ಸಂಘಟನಾ ಕಾರ್ಯಕರ್ತರುಗಳನ್ನು, ಪತ್ರಕರ್ತರನ್ನು, ವಾಜಪೇಯಿಯವರ ಹತ್ತಿರದ ಮಿತ್ರರನ್ನು, ಸಹೋದ್ಯೋಗಿಗಳನ್ನು - ಹೀಗೆ ಸುಮಾರು ನೂರಕ್ಕಿಂತಲೂ ಹೆಚ್ಚು  ಜನರೊಡನೆ ಚರ್ಚಿಸಿದ್ದೇನೆ. ಪತ್ರಿಕಾ ಪ್ರಪಂಚದ ಭಾಷೆಯಲ್ಲಿ ಇದನ್ನು ‘ಕ್ರಾಸ್ ಚೆಕಿಂಗ್’ ಎನ್ನುತ್ತಾರೆ. ವಾಜಪೇಯಿಯವರ ಪುತ್ರಿ ನಮಿತಾ ಹಾಗೂ ಅಳಿಯ ರಂಜನ್ ಭಟ್ಟಾಚಾರ್ಯರ ಸ್ನೇಹ ನನ್ನೊಡನೆ ಯಾವಾಗಲೂ ಇದೆ. ನನ್ನ ಎಷ್ಟೊಂದು ಪ್ರಯತ್ನಗಳ ನಡುವೆಯೂ ನನ್ನೊಡನೆ ಮಾತಾಡಲಾಗದಷ್ಟು ಅವರಿಗೆ ಬಿಡುವಿಲ್ಲದೇ ಇರಬಹುದು. ಅವರ ನೆರವಿನಿಂದ ವಾಜಪೇಯಿಯವರ ಸ್ವಂತ ಬದುಕಿನ ಇನ್ನೂ ಕೆಲವು ಸ್ಪರ್ಶಿಸಲಾಗದ ಮಗ್ಗುಲುಗಳ ಪರಿಚಯವಾಗುತ್ತಿತ್ತೇನೋ! ಆದರೆ ಇದು ಸಾಧ್ಯವಾಗಲಿಲ್ಲ. ಈ ವಿಚಾರದಲ್ಲಿ ನಾನು ಕ್ಷಮೆಯಾಚಿಸುತ್ತೇನೆ. ಆದಾಗ್ಯೂ ಅಟಲ್ ಬಿಹಾರಿ ವಾಜಪೇಯಿಯವರ ಬದುಕಿನ ಕಥೆಯಲ್ಲಿ ‘ಸ್ವಂತ’, ‘ಸ್ವಂತಿಕೆ’ ಹಾಗೂ ‘ಸ್ವಂತದ್ದು’ ಇವುಗಳ ಸ್ಥಾನ ಗೌಣವಾಗೇ ಉಳಿದಿದೆ.</p> 
	<p>ಅವರ ಜೀವನವೇ ಒಂದು ತೆರೆದ ಪುಸ್ತಕದಂತಿದೆ. ತಮ್ಮ ಜೀವನದಲ್ಲಿ ಅವರೆಂದೂ ಮುಚ್ಚುಮರೆ ಮಾಡದೇ ಇದ್ದುದರ ಕಾರಣದಿಂದ ಪ್ರತಿಯೊಂದು ಪುಟದಲ್ಲೂ ಒಂದೊಂದು ಹೊಸ ಕಥೆ ಕಾಣುತ್ತದೆ. ಅವರೆಂದೂ ತೋರ್ಪಡಿಕೆ ಮಾಡಲಿಲ್ಲ. ಮೌನವಾಗಿದ್ದರು. ಎಂದೂ ಸುಳ್ಳು ಹೇಳಲಿಲ್ಲ. ಸಂಘದ ಸ್ವಯಂಸೇವಕರೂ ಹಾಗೂ ಪ್ರಚಾರಕರೂ ಆಗಿದ್ದ ವಾಜಪೇಯಿಯವರು ಮದುವೆಯಾಗಲಿಲ್ಲ. ಆದರೆ ತನ್ನನ್ನು ತಾನು ‘ನಾನು ಕುಮಾರ. ಬ್ರಹ್ಮಚಾರಿ ಅಲ್ಲ’ ಎಂದು ಕರೆದುಕೊಂಡರು. ಬಿಜೆಪಿ ಹಾಗೂ ಸಂಘದ ನಾಯಕರುಗಳು ಸಾರ್ವಜನಿಕವಾಗಿ ಮದ್ಯ ಹಾಗೂ ಮಾಂಸ ಸೇವಿಸುವುದನ್ನು ಹೇಳಿಕೊಳ್ಳುವುದಿಲ್ಲ. ಆದರೆ ವಾಜಪೇಯಿ ತಮ್ಮ ಜೀವನದಲ್ಲಿ ಈ ಎರಡು ವಿಷಯಗಳನ್ನು ಮುಚ್ಚಿಡಲಿಲ್ಲ.</p> 
	<p>ವಾಜಪೇಯಿಯವರ ರಾಜಕೀಯ ಜೀವನದಲ್ಲಿ ಹದಿಮೂರು ಎಂಬ ಸಂಖ್ಯೆಗೆ ಬಹಳ ಮಹತ್ವವಿದೆ. ಆದ್ದರಿಂದ ನಾನು ಈ ಪುಸ್ತಕವನ್ನು ಹದಿಮೂರು ಅಧ್ಯಾಯಗಳಲ್ಲಿ ರೂಪಿಸಿದ್ದೇನೆ. ವಾಜಪೇಯಿಯವರನ್ನು ಅನೇಕರು ‘ಅಜಾತ ಶತ್ರು’ ಎನ್ನುತ್ತಾರೆ. ಯಾರಿಗೆ ಶತ್ರುಗಳೇ ಇಲ್ಲವೋ ಅವನೇ ಅಜಾತಶತ್ರು. ಅತ್ಯಂತ ಜನಪ್ರಿಯ ನಾಯಕರುಗಳಲ್ಲಿ ಅವರೂ ಒಬ್ಬರು. ಅವರು ಎಲ್ಲರನ್ನು ಜೊತೆಯಲ್ಲಿ ಕರೆದೊಯ್ಯುವ ಕೈಂಕರ್ಯದಲ್ಲಿ ನಂಬಿಕೆ ಇಟ್ಟವರು. ಆದರೂ, ಪಾಕೀಸ್ತಾನದ ಪ್ರಧಾನಮಂತ್ರಿಯಾಗಿದ್ದ ಜನರಲ್ ಪರ್ವೇಜ್ ಮುಶರ್ರಫ್‍ರು ತಮ್ಮ ಪುಸ್ತಕವಾದ ‘ಇನ್ ದ ಲೈನ್ ಆಫ್ ಫೈರ್’ ನಲ್ಲಿ ಆಗ್ರಾ ಸಮಿಟ್ ಬಗ್ಗೆ ಬರೆದ “ದೇರ್ ಈಸ್ ಎ ಮ್ಯಾನ್, ದೇರ್ ಈಸ್ ಎ ಮೊಮೆಂಟ್, ವೆನ್ ಮ್ಯಾನ್ ಅಂಡ್ ಮೊಮೆಂಟ್ ಮೀಟ್, ಹಿಸ್ಟ್ರಿ ಈಸ್ ಮೇಡ್” (ವ್ಯಕ್ತಿ ಇದ್ದಾನೆ. ಕ್ಷಣವೊಂದಿದೆ. ವ್ಯಕ್ತಿ ಮತ್ತು ಕ್ಷಣ ಸೇರುವಲ್ಲಿ ಇತಿಹಾಸ ನಿರ್ಮಾಣವಾಗುತ್ತದೆ.) ಎಂಬಂತೆ ಕೆಲವು ಸಂದರ್ಭಗಳಲ್ಲಿ ಅವರು ಎಲ್ಲರೊಡನೆ ಹೆಜ್ಜೆ ಹಾಕುವುದು ಬಿಟ್ಟು ತಾವೇ ಸ್ವತಃ ನಿರ್ಧಾರ ತೆಗೆದುಕೊಂಡಿದ್ದರೆ ದೇಶಕ್ಕೆ ಹೊಸ ದಿಕ್ಕು ದಕ್ಕುತ್ತಿತ್ತೇನೋ! ಹೊಸ ಇತಿಹಾಸ ನಿರ್ಮಾಣವಾಗುತ್ತಿತ್ತೇನೋ! ಎಂದು ನನಗೆ ಯಾವಾಗಲೂ ಅನ್ನಿಸುತ್ತಿರುತ್ತದೆ. ಆದರೆ ಇತಿಹಾಸವು ಬಿಡಿಸಲಾಗದ, ಅಪೂರ್ಣ ಪ್ರಶ್ನೆಗಳ ವೃತ್ತಾಂತವೇನೋ ಸರಿ. ಈ ಪ್ರಶ್ನೆಗಳ ನಡುವೆ ಇತಿಹಾಸವೂ ಕೂಡ ಅಟಲ್ ಬಿಹಾರಿ ವಾಜಪೇಯಿಯವರನ್ನು ಅವರು ಹೇಗಿದ್ದರೋ ಹಾಗೇ ನೆನಪಿನಲ್ಲಿಟ್ಟುಕೊಳ್ಳುವುದು. ಅಟಲ್ ಎಂದರೆ ನಿರ್ಭೀತಿ.</p> 
	<p><strong>15 ಜುಲೈ 2016</strong></p> 
	<p class="text-right"><strong>ವಿಜಯ್ ತ್ರಿವೇದಿ</strong></p>
</section> 
</body> 
</html> 
