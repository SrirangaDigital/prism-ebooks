<?xml version="1.0" encoding="UTF-8"?> 
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops"> 
<head> 	
	<title>ಸೋಲೊಪ್ಪಲಾರೆ</title> 
	<link type="text/css" rel="stylesheet" href="css/style.css" /> 
</head> 
<body class="maintext"> 	<section class="level1 unnumbered" epub:type="chapter" role="doc-chapter" id="id-000f.1">
	<h1 class="level1-title" epub:type="title">ಅನುವಾದಕರ ಮಾತುಗಳು</h1 >  
	<p>`ಅಪಮಾನಿತಳಾಗಿಹಳು ಪಾಂಚಾಲಿ ಪ್ರತಿ ಪಂಚಾಯಿತಿಯಲಿ' - ಇವತ್ತಿಗೂ ನನ್ನನ್ನು ಕಾಡುತ್ತಿರುವವಾಜಪೇಯಿಯವರ ಕವಿತೆಯ ಈ ಸಾಲು ಅವರಲ್ಲಿರುವ ಕವಿಯನ್ನು ಗೌರವದಿಂದ ವಂದಿಸುವಂತೆ ಮಾಡುತ್ತದೆ. ಅಟಲ್ ಬಿಹಾರಿ ವಾಜಪೇಯಿಯವರು ಒಬ್ಬ ಸಂವೇದನಾ ಶೀಲ ಕವಿ ಮತ್ತು ಸೋಲರಿಯದ ವಾಗ್ಮಿ. `ನಾನು ಬಾಲ್ಯದಲ್ಲಿ ಅವರ ಭಾಷಣ ಕೇಳಲು ರಾಮಲೀಲಾ ಮೈದಾನದವರೆಗೆ ಕಾಲ್ನಡಿಗೆಯಲ್ಲೇ ಹೋಗುತ್ತಿದ್ದೆ. ಅವರಿಗೋಸ್ಕರ ಜನ ಗಂಟೆಗಟ್ಟಲೆ ಕಾಯುತ್ತಿದ್ದರು. ಆಗೆಲ್ಲಾ ಜನರನ್ನು ಬಸ್‍ಗಳಲ್ಲಿ, ಟ್ರಕ್‍ಗಳಲ್ಲಿ ಕರೆದುಕೊಂಡು ಬರುವ ಅವಶ್ಯಕತೆಯೇ ಇರುತ್ತಿರಲಿಲ್ಲ. ವಾಜಪೇಯಿ ಯಾವಾಗ ಮಾತಾಡಲು ಶುರು ಮಾಡುವರೋ ಎಂದು ಜನ ತದೇಕಚಿತ್ತರಾಗಿ ತುದಿಗಾಲಲ್ಲಿ ನಿಂತು ಕಾಯುತ್ತಿದ್ದರು. ಅವರ ಮಾತಿನ ಜಾದೂ ಹೇಗಿತ್ತೆಂದರೆ, ಏನಪ್ಪಾ ಎಷ್ಟೊಂದು ನಗಿಸುತ್ತಿದ್ದಾರೆ ಎನ್ನುವಷ್ಟರಲ್ಲಿ ಭಾವುಕರಾಗಿಸಿ ಅಳಿಸಿಬಿಡುತ್ತಿದ್ದರು' ಎಂದು ಭಾರತೀಯ ಜನತಾಪಕ್ಷದ ಹಿರಿಯ ಧುರೀಣರಾದ ವಿಜಯ್ ಗೋಯಲ್ ಹೇಳುತ್ತಾರೆ.</p >  
	<p>ಅಟಲ್ ಬಿಹಾರಿ ವಾಜಪೇಯಿಯವರು ಏಕಕಾಲಕ್ಕೆ ರಾಜಕಾರಣಿ ಹಾಗೂ ಕವಿ ಎರಡೂ ಆಗಿದ್ದಾರೆ. ಈ ರೀತಿ ಎರಡೂ ಪ್ರತಿಭೆಗಳು ಕೈ ಹಿಡಿದು ಸಾಗುವುದು ತುಂಬಾ ಅಪರೂಪ. ಅವರ ಜೀವನವೂ ಕಾವ್ಯಮಯವಾಗಿವೆ. ಅವರ ತಾತ ಪಂಡಿತ್ ಶ್ಯಾಮಲಾಲ್ ವಾಜಪೇಯಿ ಹಾಗೂ ಅವರ ತಂದೆ ಕೃಷ್ಣ ಬಿಹಾರಿ ವಾಜಪೇಯಿಯವರ ಪ್ರಭಾವ ಅವರ ಮೇಲಾಗಿರುವುದು ಈ ಕೃತಿಯಲ್ಲಿ ಎದ್ದು ಕಾಣುತ್ತದೆ.</p >  
	<p>ವಾಜಪೇಯಿಯವರ `ನ ದೈನ್ಯಂ ನ ಪಲಾಯನಂ' ಹಾಗೂ `ಮೇರೀ ಇಕ್ಯಾವನ್ ಕವಿತಾಯೇಂ' - ಇವೆರಡೂ ಕಾವ್ಯ ಸಂಕಲನಗಳು ಅವರ ಅಂತರಂಗ ಯಾತ್ರೆಯ ಹೆಜ್ಜೆ ಗುರುತುಗಳಾಗಿವೆ. ಈ ಪ್ರತಿಯೊಂದು ಹೆಜ್ಜೆ ಗುರುತುಗಳ ವರ್ಣಮಯ ಚಿತ್ರಗಳು ಈ ಪುಸ್ತಕದ ಪ್ರತಿ ಶಬ್ದದಲ್ಲಿ ತುಂಬಿ ಹರಿಯುತ್ತಿವೆ. ವಿಜಯ್ ತ್ರಿವೇದಿಯವರು ಸುಮಾರು ಇಪ್ಪತ್ತೈದು ವರ್ಷಗಳಿಗಿಂತಲೂ ಹೆಚ್ಚು ಸಮಯದಿಂದ ವಾಜಪೇಯಿಯವರನ್ನು ತುಂಬಾ ಹತ್ತಿರದಿಂದ ನೋಡಿ ವಾಜಪೇಯಿಯವರ ಬದುಕಿನ ಕ್ಷಣ ಕ್ಷಣದ ಗುಣಗಾನ ಮಾಡಿದ್ದಾರೆ.</p >  
	<p>`ವಾಜಪೇಯಿ ಅರ್ಧ ರಾಜಕಾರಣಿ, ಅರ್ಧ ಕವಿ. ಮತ್ತು ಇನ್ನರ್ಧ ಸರ್ವಮಾನ್ಯ ವ್ಯಕ್ತಿಯಾಗಿದ್ದಾರೆ. ನ್ಯಾಯವಾಗಿ ಮೂರು ಅಂಶಗಳು ಒಂದಾಗಬೇಕಿತ್ತು. ವಾಜಪೇಯಿಯವರ ವಿಚಾರದಲ್ಲಿ ಇವೆಲ್ಲ ಸೇರಿದರೂ ಅರ್ಧವೇ ಕಾಣುತ್ತದೆ. ಈ ಅರೆಬರೆಯೇ ಅವರ ಜೀವನದ ಸತ್ಯವಾಗಿದೆ. ಅದೇ ಒಂದು ಬಂಡವಾಳವಾಗಿದೆ. ಅವರ ಅರೆಬರೆಯೆದುರು ಅವರ ಪೂರ್ಣತ್ವವೂ ಕುಬ್ಜವಾಗಿ ಕಾಣುತ್ತದೆ ಎನ್ನುವುದು ಬೇರೆ ಮಾತು. ಆದರೆ ಅವರ ಅರ್ಧತನದ ಅನುಭವವು ಅಪೂರ್ಣತೆಯ ಗೊಂದಲವನ್ನು ಕಾಯ್ದುಕೊಳ್ಳುತ್ತದೆ. ಅವರು ತಮ್ಮ ಅಪೂರ್ಣತೆಯ ಬಹಳ ವಿನಮ್ರ ತೋರ್ಪಡಿಕೆಯ ಯಾವುದೇ ಸಂದರ್ಭವನ್ನು ಬಹುಶಃ ಎಂದೂ ಕೈಯಿಂದ ಜಾರಿ ಹೋಗಲು ಬಿಟ್ಟಿಲ್ಲ. ಇದು ವಿನಯವಷ್ಟೇ  ಅಲ್ಲ ಅಭಿವ್ಯಕ್ತಿಯ ಪ್ರಾಮಾಣಿಕತೆಯೂ ಆಗಿದೆ.' ದೀನಾನಾಥ ಮಿಶ್ರರ ಈ ಮಾತುಗಳಲ್ಲಿ ವಾಜಪೇಯಿಯವರ ನಿಜವಾದ ಪರಿಚಯ ಅಡಗಿದೆ.</p >  
	<p>ತಮಗೆದಿರಾದ ಸಮಸ್ಯೆಗಳನ್ನು ಎದುರಿಸುವಾಗ ತೋರಿದ ತಾಳ್ಮೆಯಿಂದ ವಾಜಪೇಯಿಯವರು ಎಂಥಹ ಶ್ರೇಷ್ಠ ರಾಜಕಾರಣಿ ಎಂಬುದನ್ನು ಈ ಪುಸ್ತಕದ ಪುಟ ಪುಟವೂ ಹೇಳುತ್ತಾ ಸಾಗಿದೆ. ನೆಹರೂ ಬಗ್ಗೆ, ಸಾವರ್ಕರ್ ಬಗ್ಗೆ, ಗುರು ಗೋಲ್ವಲ್ಕರ್ ಬಗ್ಗೆ ವಾಜಪೇಯಿಯವರು ಆಡುವ ಮಾತುಗಳಿಂದ ಅವರೆಂತಹ ವಾಗ್ಮಿ ಎಂಬುದನ್ನು ಓದುಗನು ಈ ಪುಸ್ತಕದಿಂದ ಅರಿಯುತ್ತಾನೆ. ಸಾವರ್ಕರ್ ಬಗ್ಗೆ ಮಾತಾಡುವಾಗ ವಾಜಪೇಯಿಯವರು ತೋರಿಸುವ ಕ್ರಾಂತಿ ಮತ್ತು ಭ್ರಾಂತಿಯ ಆ ತುಲನಾತ್ಮಕ ನೋಟ ಗಮನ ಸೆಳೆಯುತ್ತದೆ.</p >  
	<p>ವಾಜಪೇಯಿಯವರು ಸೋಲು ಮತ್ತು ಗೆಲುವನ್ನು ಒಂದೇ ಕಣ್ಣಿನಿಂದ ನೋಡುತ್ತಿದ್ದರು. ಅವರ ಸ್ನೇಹಿತರೂ ಹಾಗೂ ತುಂಬಾ ಹಳೆಯ ಜೊತೆಗಾರರೂ ಆದ ಜಗದೀಶ್ ಪ್ರಸಾದ್ ಮಾಥುರ್‍ರವರ ಮಾತುಗಳು ನನಗಿಲ್ಲಿ ನೆನಪಾಗುತ್ತವೆ. ಒಮ್ಮೆ ಪಾರ್ಟಿಯು ದೆಹಲಿಯ ಯಾವುದೋ ಒಂದು ಚುನಾವಣೆಯಲ್ಲಿ ಸೋತಾಗ ಅಂದು ಸಂಜೆ ವಾಜಪೇಯಿಯವರು `ಚುನಾವಣೆಗಳಲ್ಲಿ ಸೋಲು ಗೆಲುವು ಇದ್ದದ್ದೇ. ನಡೆಯಿರಿ ಪಿಕ್ಚರ್ ನೋಡೋಣ' ಎಂದು ಹೇಳಿದರು. ನಾನು, ಆಡ್ವಾಣಿ ಹಾಗೂ ವಾಜಪೇಯಿ ಮೂವರೂ ಸಿನಿಮಾ ನೋಡಲು ಹೋದೆವು.</p >  
	<p>ಬದುಕನ್ನು ಸಂಚಾರಿ ವ್ಯಾಪಾರಿಗಳ ಡೇರೆ ಎಂದು ಕರೆಯುವ ವಾಜಪೇಯಿಯವರು ಜನನ ಮರಣಗಳ ಯಾನವನ್ನು ಹೀಗೆ ವರ್ಣಿಸುತ್ತಾರೆ.</p >  
	<p class="text-center">ಈ ಜಗತ್ತಿನಲಿ ಏನು ಪಡೆದೆ? ಏನು ಕಳೆದೆ?<br /> ಎದಿರಾಗುವ, ಬೇರೆಯಾಗುವ ಈ ದಾರಿಯಲ್ಲಿ<br /> ಹೆಜ್ಜೆ ಹೆಜ್ಜೆಗೂ ಮೋಸ ಹೋಗಿದ್ದರೂ<br /> ನಾನು ಯಾರನ್ನು ದೂಷಿಸಲಿ?<br /> ಕಳೆದ ದಿನಗಳೆಡೆಗೆ ನೋಟವೊಂದು ಹರಿಸೋಣ<br /> ನೆನಪುಗಳ ಚೀಲ ಕೆದಕೋಣ<br /> ಈ ಜೀವನ, ಜನನ ಮರಣಗಳ ಅವಿರತ ಯಾನ<br /> ಸಂಚಾರಿ ವ್ಯಾಪಾರಿಗಳ ಡೇರೆ,<br /> ಇಂದಿಲ್ಲಿ, ನಾಳೆ ಮತ್ತೆಲ್ಲಿಗೋ ಪಯಣ!<br /> ನಾಳೆ ಎಲ್ಲಿ ಕಾಣುತ್ತೇವೋ ಹೊತ್ತಾರೆ<br /> ಗುಂಪಲ್ಲಿ ಕಳೆದುಹೋಗುವುದು<br /> ನೆನಪುಗಳಲ್ಲಿ ಮುಳುಗುವುದು<br /> ತನ್ನನ್ನು ತಾನೇ ಮರೆಯುವುದು<br /> ಅಸ್ತಿತ್ವಕ್ಕೆ ಅರ್ಥ, ಜೀವನಕ್ಕೆ ಪರಿಮಳ ಕೊಡುತ್ತದೆ</p >  
	<p>ಕಾಂಧಾರ ವಿಮಾನ ಅಪಹರಣವಾದಾಗ, ಸಂಸತ್ತಿಗೆ ಆತಂಕವಾದಿಗಳು ದಾಳಿಯಿಟ್ಟಾಗ, ಗೋಧ್ರಾದಲ್ಲಿ ಶ್ರೀರಾಮ ಕಾರಸೇವಕರನ್ನು ಮತಾಂಧರು ಜೀವಂತ ಸುಟ್ಟಾಗ, ಆಡ್ವಾಣಿಯವರ ರಾಮಮಂದಿರದ ರಥಯಾತ್ರೆ ಹೊರಟಾಗ, ಆಗ್ರಾದಲ್ಲಿ ಮುಶರ್ರಫ್‍ರೊಡನೆ ಸಂಭಾಷಿಸುವಾಗ, ವಾಜಪೇಯಿಯವರ ವರ್ತನೆಯ ಅನಾವರಣದಲ್ಲಿ ಅವರ ಶ್ರೇಷ್ಠ ನಾಯಕತ್ವದ ಗುಣ ಓದುಗರಿಗೆ ಸ್ಪಷ್ಟವಾಗಿ ಗೋಚರವಾಗುತ್ತದೆ. ಈ ಕೃತಿಯ ಶ್ರೇಷ್ಠತೆ ಎಂದರೆ ಕಠೋರ ಯಥಾರ್ಥದ ಮೆರವಣಿಗೆ. ಲೇಖಕನ ಲೇಖನಿಯು, ಬಂದು ಕೂತುಕೊಳ್ಳಲು ಬಗ್ಗಿ ಬಗ್ಗಿ ನೋಡುತ್ತಿದ್ದ ಕಲ್ಪನೆಯನ್ನು ದೂರ ಓಡಿಸಿದೆ. ಈ ಪುಸ್ತಕದ ಪುಟ ಪುಟದ ಮೇಲೆ ಸತ್ಯವನ್ನು ಮುಕ್ತವಾಗಿ ಪ್ರದರ್ಶಿಸಲಾಗಿದೆ.</p>
	<p>`ನ ಮೈ ಚುಪ್ ಹೂಂ ನ ಗಾತಾ ಹೂಂ' ಎಂಬ ಕವಿತೆಯಲ್ಲಿ ವಾಜಪೇಯಿಯವರು ಹೀಗೆ ಹೇಳುತ್ತಾರೆ.</p >  
	<p class="text-center">ಇತರರ ಕಣ್ಣುಗಳಿಂದ ನಾನು<br /> ನನ್ನನ್ನು ನೋಡಿಕೊಳ್ಳುವೆನು<br /> ನಾನು ಮೌನವಾಗಿಯೂ ಇಲ್ಲ,<br /> ಹಾಡುವುದೂ ಇಲ್ಲ.</p >  
	<p>ನಾನು ಸುಮ್ಮನೂ ಇಲ್ಲ, ಹಾಡುವುದೂ ಇಲ್ಲ. ಎಂದು ಹೇಳುವ ವಾಜಪೇಯಿಯವರು ತಮ್ಮ ಮತ್ತೊಂದು ಕವಿತೆಯಲ್ಲಿ ಹೀಗೆ ಹಾಡುತ್ತಾರೆ.</p >  
	<p class="text-center">ಮುಕ್ತಿಯ ಕ್ಷಣಗಳಲಿ ಮತ್ತೆ ಮತ್ತೆ ಸಿಲುಕುತ್ತೇನೆ<br />  ಹೊಸ ಹಾಡು ಹಾಡುತ್ತೇನೆ</p >  
	<p>ವಾಜಪೇಯಿಯವರ ಜೀವನ ಸತ್ಯದ ಅನಾವರಣ. ಅವರ ಜೀವನದಲ್ಲಿ ಸತ್ಯ ಮತ್ತು ಸೌಂದರ್ಯ ಹಾಸುಹೊಕ್ಕಾಗಿದೆ. ಅವರು ತಮ್ಮ ಕವಿತೆಯಿಂದ ತಮ್ಮ ಜೀವನವನ್ನು ತಾವೇ ವಿಮರ್ಶಿಸಿದ್ದಾರೆ.</p >  
	<p class="text-center">ಸೂರ್ಯ ಒಂದು ಸತ್ಯ<br /> ಅದನ್ನು ಹುಸಿ ಮಾಡಲಾಗದು<br /> ಆದರೆ ಇಬ್ಬನಿಯೂ ಒಂದು ಸತ್ಯ<br /> ಇಬ್ಬನಿ ಕ್ಷಣಿಕವೆಂಬುದು ಬೇರೆ ಮಾತು<br /> ಕ್ಷಣ ಕ್ಷಣವನ್ನೂ ನಾನು ಬದುಕದೇ ಏಕಿರಲಿ..?<br /> ಕಣ ಕಣದಲ್ಲೂ ಇರುವ ಸೌಂದರ್ಯವನ್ನು ಸವಿಯದೇ ಏಕಿರಲಿ..?</p >  
	<p class="text-right">ಸಿ. ವಿ. ಶೇಷಾದ್ರಿ ಹೊಳವನಹಳ್ಳಿ<br />  20-7-2017</p>  
</section >
</body >  
</html>  
