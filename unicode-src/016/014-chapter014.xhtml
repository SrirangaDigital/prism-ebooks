<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸೋಲೊಪ್ಪಲಾರೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-014">
		<h1 class="level1-title" epub:type="title">ಧನ್ಯವಾದಗಳು</h1>
		<p>ಬಾಲ್ಯದಲ್ಲಿ ನನ್ನ ತಾಯಿಯ ಜೊತೆ ಕೂತು, ಅವಳು ಹೇಳುತ್ತಿದ್ದ ರಾಮಚರಿತ ಮಾನಸದ ಕೆಲವು ಪದ್ಯಗಳನ್ನು ಕೇಳಿಸಿಕೊಳ್ಳುತ್ತಿದ್ದೆ. ಕೆಲವು ಅರ್ಥವಾಗುತ್ತಿದ್ದವು. ಕೆಲವು ಅರ್ಥವಾಗುತ್ತಿರಲಿಲ್ಲ. ಅರ್ಥವಾಗದಿದ್ದರೂ ಸಹ ಆನಂದವಾಗುತ್ತಿತ್ತು. ಆ ದ್ವಿಪದಿ ಹಾಗೂ ಕಂದಪದ್ಯಗಳನ್ನು ಹೇಳಿ ಮುಗಿಸಿದ ಮೇಲೆ ನಮ್ಮಮ್ಮ ಅವುಗಳ ಅರ್ಥವನ್ನು ಕಥೆಯ ರೂಪದಲ್ಲಿ ಹೇಳುತ್ತಿದ್ದಳು. ಮರ್ಯಾದಾ ಪುರುಷೋತ್ತಮ ರಾಮನನ್ನು ಅರ್ಥಮಾಡಿಕೊಳ್ಳುವುದು ಈಗಲೂ ಕಷ್ಟವೇ. ಆದರೆ ಹನುಮಂತ, ಸುಗ್ರೀವ, ಮತ್ತು ಜಾಂಬವಂತರ ಕಥೆ ಕೇಳಿ ವಿಸ್ಮಯವಾಗುತ್ತಿತ್ತು. ಕಿಷ್ಕಿಂದಾ ಕಾಂಡದಲ್ಲಿ ಸೀತೆಯ ಹುಡುಕಾಟದಲ್ಲಿದ್ದ ಎಲ್ಲರೂ ಸಮುದ್ರದ ದಡದಲ್ಲಿ ಚಿಂತಿತರಾಗಿದ್ದಾರೆ. ಆಗ ಜಾಂಬವಂತ ಹನುಮಂತನಿಗೆ ಅವನ ಶಕ್ತಿಯ ಪರಿಚಯ ಮಾಡಿಕೊಡುತ್ತಾ ಹೇಳುತ್ತಾನೆ,</p>
		<p class="verse">ಕಹಿ ರೀಛಪತಿ ಸುನ ಹನುಮಾನ | ಕಾ ಚುಪ ಸಾಧಿ ರಹೇವು ಬಲವಾನ<br /> ಪವನ ತನಯ ಬಲ ಪವನ ಸಮಾನ | ಬುಧಿ ವಿವೇಕ ವಿಗ್ನಾನ ನಿಧಾನ<br /> ಕವನ ಸೊ ಕಾಜ ಕಠಿಣ ಜಗಮಾಹಿ | ಜೋ ನಹಿ ಹೋಯಿ ತಾತ್ ತುಮ್ಹ ಪಾಹಿ<br /> ರಾಮ್ ಕಾಜ್ ಲಗಿ ತವ ಅವತಾರ | ಸುನತಹಿ ಭಯು ಪರ್ವತಾಕಾರ||</p>
		<p>(ಜಾಂಬವಂತ ಹೇಳಿದನು, ಕೇಳು ಹನುಮಂತನೇ, ಏಕೆ ಮೌನವಾಗಿರುವೆ....? ವಾಯು ಪುತ್ರನಾದ ನೀನು ಸಾಕ್ಷಾತ್ ವಾಯುದೇವನೇ ಆಗಿದ್ದೀಯ. ನೀನು ಬುದ್ಧಿವಂತ, ಮಹಾಜ್ಞಾನಿ, ಸಹನಶೀಲನು. ನಿನ್ನ ಕೈಯಲ್ಲಿ ಅಸಾಧ್ಯವಾದ ಕೆಲಸವೇ ಇಲ್ಲ. ಸರ್ವಶಕ್ತನು ನೀನು. ರಾಮನ ಕಾರ್ಯ ಮಾಡುವುದಕ್ಕೋಸ್ಕರ ನಿನ್ನ ಅವತಾರವಾಗಿದೆ. ಓ ಪರ್ವತಾಸ್ವರೂಪಿಯೇ ಕೇಳಿಸಿಕೋ....)</p>
		<p>ಜಾಂಬುವಂತನ ಪ್ರೇರಣೆಯಿಂದ ಹನುಮಂತ ಸಮುದ್ರವನ್ನು ಹಾರಿದ ಕಥೆಯನ್ನು ನಮ್ಮಮ್ಮ ವಿಸ್ತಾರವಾಗಿ ಹೇಳತೊಡಗಿದಾಗ ನಾನು ಕಣ್ಣಗಲಿಸಿಕೊಂಡು, ಬಿಟ್ಟ ಕಣ್ಣು ಬಿಟ್ಟುಕೊಂಡು ಕೇಳುತ್ತಾ ಯಾರಾದರೂ ಹೀಗೆ ಮನಸ್ಸಿನಲ್ಲಿ ಸುಪ್ತವಾಗಿರುವ ಶಕ್ತಿಯನ್ನು ಜಾಗೃತಗೊಳಿಸಲು ಸಾಧ್ಯವೇ..? ಎಂದು ಯೋಚಿಸುತ್ತಿರುತ್ತಿದ್ದೆ. ಈ ಪುಸ್ತಕದ ವಿಚಾರಕ್ಕೆ ಬಂದಾಗ ನನ್ನ ಹಳೆಯ ಮಿತ್ರರಾದ ಅನುಸಿಂಹ ಚೌಧರಿ ಮತ್ತು ಅವರ ಜೊತೆಗಿರುವ ಶಕ್ತಿಸಂಪನ್ನರಾದ ಮೀನಾಕ್ಷಿ ಠಾಕೂರರ ಭೇಟಿಯಾದಾಗ ನನಗೆ ಮಹಾಕವಿ ತುಳಸೀದಾಸರ, ತಂಡದ ಒಗ್ಗಟ್ಟು ಮತ್ತು ಉತ್ಸಾಹವನ್ನು ಇಮ್ಮಡಿಗೊಳಿಸುವ ವಿಚಾರವನ್ನು ಮೇಲಿನ ಕಥೆಯಲ್ಲಿ ವಿವರಿಸಿದ್ದಾರೆ ಎಂಬುದು ಅರ್ಥವಾಯಿತು. ನನ್ನೊಳಗೆ ಹನುಮಂತನಷ್ಟು ಶಕ್ತಿ ಇರಲಿಲ್ಲ. ನನ್ನಲ್ಲಿ ಅಂಥಹ ಪ್ರೇರಣೆ ತುಂಬಲು ನನ್ನ ಮಿತ್ರರಿಗೆ ತುಂಬಾ ಕಷ್ಟವಾಗಿತ್ತು. ಆದರೂ ಅವರು ನನಗೆ ಸಮುದ್ರ ಲಂಘನಕ್ಕಿಂತಲೂ ಮಿಗಿಲಾದ ಈ ಕೃತಿ ರಚನೆಗೆ ಸಜ್ಜುಗೊಳಿಸಿದರು.</p>
		<p>ಭರ್ಜರಿ ಐವತ್ತು ವರ್ಷ ಪೂರ್ತಿ ರಾಜಕೀಯ ಹಾಗೂ ಸಂಸದೀಯ ಜೀವನದಲ್ಲಿ ಸರಣಿಯಾಟವಾಡಿದ ಅಜಾತ ಶತ್ರು ಅಟಲ್ ಬಿಹಾರಿ ವಾಜಪೇಯಿಯವರನ್ನು ಪುಸ್ತಕದ ಪುಟಗಳಲ್ಲಿ ತುಂಬಿಡುವುದು ಯಾವತ್ತೂ ಪುಸ್ತಕವನ್ನೇ ಬರೆಯದ ಒಬ್ಬ ಪತ್ರಕರ್ತನಿಗೆ ದೊಡ್ಡ ಸವಾಲೇ ಸರಿ. ನನಗೆ ತುಂಬಾ ಇಷ್ಟವಾದ ರಾಜಕಾರಣಿಗಳಲ್ಲಿ ವಾಜಪೇಯಿ ಪ್ರಮುಖರು. ನನ್ನ ಪತ್ರಕರ್ತ ಜೀವನದಲ್ಲಿ ಅತಿ ಹೆಚ್ಚು ಸಮಯವನ್ನು ನಾನು ಅವರ ರಾಜಕೀಯ ಬದುಕನ್ನು ಕವರ್ ಮಾಡುತ್ತಾ ಕಳೆದಿದ್ದೇನೆ. 1996ರಲ್ಲಿ ಅವರು ವಿಶ್ವಾಸ ಮತ ಯಾಚನೆಯ ಸಂದರ್ಭದಲ್ಲಿ ಮಾಡಿದ ಭಾಷಣದ ಸಾಲುಗಳು ನನಗೆ ನೆನಪಾದವು. 'ರಾಷ್ಟ್ರಪತಿಯವರು ಸರ್ಕಾರ ರಚಿಸಲು ಆಮಂತ್ರಿಸಿದ್ದರು. ಪ್ರಮಾಣವಚನದ ತಾರೀಖು ಕೂಡ ನಿಶ್ಚಿತವಾಗಿತ್ತು. ಹೀಗಿರುವಾಗ ಪಲಾಯನ ಮಾಡಬೇಕಿತ್ತೇ....? ಇದು ಸಾಧ್ಯವಿಲ್ಲವೆನ್ನಬೇಕಿತ್ತೇ....?' ಅವರ ಮಾದರಿಯಲ್ಲಿಯೇ ಅನು ಮತ್ತು ಮೀನಾಕ್ಷಿಯವರ ಭರವಸೆ ಉಳಿಸುತ್ತೇನೆ. ಹೆದರಿ ಓಡುವುದಿಲ್ಲ. ಎಂದು ನಾನೂ ಕೂಡ ದೃಢನಿಶ್ಚಯ ಮಾಡಿದೆ. ಈ ಪುಸ್ತಕ ರಚನೆಯನ್ನು ನಾನು ಒಪ್ಪಿಕೊಳ್ಳಲು ಇನ್ನೂ ಎರಡು ಕಾರಣಗಳಿದ್ದವು. ನಮ್ಮ ತಂದೆಯ ಜನ್ಮ ವರ್ಷ ಹಾಗೂ ವಾಜಪೇಯಿಯವರ ಜನ್ಮ ವರ್ಷ ಒಂದೇ ಆಗಿತ್ತು. ಜೊತೆಗೆ ಅವರಿಗೆ ವಾಜಪೇಯಿ ತುಂಬಾ ಇಷ್ಟವಾಗಿದ್ದರು. ನಮ್ಮ ತಂದೆಯವರು ಈಗಿಲ್ಲ. ಆದರೆ ಅವರ ಅಲಮಾರಿನ ಮೇಲೆ ಎಂದೋ ಪತ್ರಿಕೆಯಲ್ಲಿ ಮುದ್ರಿತವಾಗಿದ್ದ ವಾಜಪೇಯಿಯವರ ಫೋಟೋ ಒಂದನ್ನು ಅಂಟಿಸಲಾಗಿದೆ. ಎರಡನೇ ಕಾರಣವೆಂದರೆ, ಅದು ಬಾಲ್ಯದಲ್ಲಿ ನಾನು ಕೇಳಿದ ಒಂದು ಕಥೆ. ಒಮ್ಮೆ ನಲವತ್ತು ತೀರ್ಥಯಾತ್ರಿಗಳ ಗುಂಪೊಂದು ಕೇದಾರನಾಥ ಯಾತ್ರೆಗೆ ಹೊರಟಿತ್ತು. ದಾರಿಯಲ್ಲಿ ಜೋರಾಗಿ ಮಳೆ ಶುರುವಾಯ್ತು. ಫಳಾರನೆ ಬರುತ್ತಿದ್ದ ಮಿಂಚು ಕಣ್ಣು ಕುಕ್ಕುತ್ತಿತ್ತು. ಪಾಳು ಬಿದ್ದಿದ್ದ ಮನೆಯೊಂದರ ಪಡಸಾಲೆಗೆ ಯಾತ್ರಿಕರ ಗುಂಪು ಹೋಯಿತು. ಗುಂಪು ಮಳೆ ಕಡಿಮೆಯಾಗುವುದನ್ನೇ ಕಾಯುತ್ತಿತ್ತು. ಮಳೆ ನಿಲ್ಲುವ ಹಾಗೆ ಕಾಣಲಿಲ್ಲ. ಮತ್ತಷ್ಟು ಮೋಡ ದಟ್ಟೈಸಿದ ವಾತಾವರಣ ಸೃಷ್ಟಿಯಾದದ್ದು ನೋಡಿ ಯಾತ್ರಿಕರಲ್ಲೊಬ್ಬ, 'ನಮ್ಮಲ್ಲಿ ಯಾರೋ ಒಬ್ಬ ಪಾಪಿ ಇದ್ದಾನೆ ಅನ್ನಿಸುತ್ತೆ. ಅದಕ್ಕೆ ದೇವರಿಗೆ ಸಿಟ್ಟು ಬಂದು ಹೀಗೆ ಮಾಡುತ್ತಿದ್ದಾನೆ. ಆ ಪಾಪಿಯನ್ನು ಗುರುತು ಹಿಡಿಯುವುದಕ್ಕೋಸ್ಕರ ಒಬ್ಬೊಬ್ಬರೇ ಐವತ್ತು ಮೀಟರ್ ದೂರವಿರುವ ಆ ತಾಳೆ ಮರವನ್ನು ಮುಟ್ಟಿ ಬರಬೇಕು. ಪಾಪಿ ಯಾರಿದ್ದಾನೋ ಅವನಿಗೆ ಸಿಡಿಲು ಬಡಿಯುತ್ತದೆ. ಉಳಿದವರೆಲ್ಲರೂ ಮುಂದುವರೆಯಬಹುದು' ಎಂದನು. ಸರಿ, ಒಬ್ಬೊಬ್ಬರೇ ತಾಳೆ ಮರ ಮುಟ್ಟಿ ನಾನೇ ಯುಧಿಷ್ಠಿರನೇನೋ ಎಂಬಂತೆ ವಾಪಾಸ್ಸು ಬರುತ್ತಿದ್ದರು. ಕೊನೆಯಲ್ಲಿ ಒಬ್ಬ ಜ್ಞಾನಿ ಉಳಿದರು. ನಿನ್ನಿಂದಲೇ ಈ ರೀತಿ ಆಯ್ತು. ನೀನೇ ಪಾಪಿಷ್ಟ. ಎಂದು ಎಲ್ಲರೂ ಅವರನ್ನು ಜರಿಯತೊಡಗಿದರು. ಆ ಹಿರಿಯ ಜ್ಞಾನಿ ಇನ್ನೇನು ತಾಳೆ ಮರ ಮುಟ್ಟಬೇಕು ಅಷ್ಟರಲ್ಲಿ ಇದ್ದಕ್ಕಿದ್ದಂತೆ ಮುರುಕು ಪಡಸಾಲೆಯಲ್ಲಿ ನಿಂತಿದ್ದ 39 ಯಾತ್ರಿಕರಿಗೆ ಸಿಡಿಲು ಬಡಿಯಿತು.'</p>
		<p>ಅದೇಕೋ ಏನೋ ನನಗೆ ಈ ಕಥೆಯಲ್ಲಿ ಕೊನೆಯಲ್ಲಿ ತಾಳೆ ಮರ ಮುಟ್ಟಲು ಹೋದ ಆ ಹಿರಿಯ ಜ್ಞಾನಿ ವಾಜಪೇಯಿಯವರೇ ಎಂದೆನಿಸುತ್ತದೆ.</p>
		<p>ಪುಸ್ತಕ ರಚಿಸಲು ಕೂತಾಗ ಎಲ್ಲಿ ಏನು ತಪ್ಪಾಗುವುದೋ ಎಂಬ ಅಳುಕಿತ್ತು. ಇಷ್ಟು ದೊಡ್ಡ ಕ್ಯಾನ್‍ವಾಸ್‍ನಲ್ಲಿ ಒಂದಲ್ಲ ಒಂದೆಡೆ ಏನಾದರೂ ಬಿಟ್ಟು ಹೋಗಬಹುದು. ಈ ರೀತಿಯ ಭಯದಿಂದ ಶುರು ಮಾಡಲೋ ಬೇಡವೋ....? ಎಂಬ ಸವಾಲು ಎದುರಾಯಿತು. ನಾನು ಈ ಸವಾಲನ್ನು ಸ್ವೀಕರಿಸಿದೆ. ನನಗೆ ಸಹೋದ್ಯೋಗಿಗಳ, ಸಂಬಂಧಿಕರ, ಹಾಗೂ ಗೆಳೆಯರ ಪ್ರತಿಭೆ, ಸಹಕಾರ ಮತ್ತು ಪ್ರೀತಿ ದೊರಕಿತು. ಅದೇ ನನ್ನನ್ನು ಸಮುದ್ರ ದಾಟಿಸಿ ಇನ್ನೊಂದು ದಡ ಸೇರಿಸಿತು.</p>
		<p>ಕೇಂದ್ರ ಗೃಹಮಂತ್ರಿಗಳಾದ ರಾಜನಾಥಸಿಂಹ, ನಿತಿನ್ ಗಡ್ಕರಿ, ಉಮಾಭಾರತಿ, ಡಾ|| ಮುರಳಿ ಮನೋಹರ ಜೋಷಿ, ಗುಜರಾತಿನ ರಾಜ್ಯಪಾಲರಾದ ಓಂ ಪ್ರಕಾಶ ಕೋಹಲೀ ಮತ್ತು ಉತ್ತರ ಪ್ರದೇಶದ ರಾಜ್ಯಪಾಲರಾದ ರಾಮನಾಯಕರು, ಲೋಕಸಭೆಯ ಅಧ್ಯಕ್ಷರಾದ ಸುಮಿತ್ರಾ ಮಹಾಜನರಂಥಹ ಹಿರಿಯ ನಾಯಕರ ಸಹಕಾರ ನನಗೆ ದೊರಕಿತು. ಅದರಲ್ಲೂ ಮುಖ್ಯವಾಗಿ ವಾಜಪೇಯಿಯವರ ಅತ್ಯಂತ ಹಳೆಯ ಸ್ನೇಹಿತರಾದ ಅಪ್ಪಾ ಅಂದರೆ ಎನ್.ಎಂ. ಘಟಾಟೆಯವರು ಅಲ್ಲದೆ ಶಿವಕುಮಾರ್, ಶಕ್ತಿ ಸಿನ್ಹಾ, ಗಾಯತ್ರಿ ಜೋಷಿ ಮತ್ತು ರಾಜದೀಪ್ ಸರ್ ದೇಸಾಯಿ ಇವರುಗಳು ವಾಜಪೇಯಿಯವರ ನಾಡಿಮಿಡಿತಗಳನ್ನೆಲ್ಲ ನನಗೆ ವರ್ಣಿಸಿದರು.</p>
		<p>ಈ ಪುಸ್ತಕದ ಬಹುಪಾಲು ಚಿತ್ರಗಳು ನನಗೆ ‘ಅಟಲ್ ಸಮಗ್ರ’ದ ಕೃಪೆಯಿಂದ ಸಿಕ್ಕಿದವು. ಇವುಗಳಲ್ಲಿನ ಕೆಲವು ಚಿತ್ರಗಳು ದುರ್ಲಭವಾಗಿವೆ. ಬಹಳ ಪ್ರಯತ್ನದಿಂದ ಈ ಚಿತ್ರಗಳ ತಾರೀಖುಗಳು ಮತ್ತು ಸಂದರ್ಭಗಳು (ಇವನ್ನು ಪತ್ರಿಕಾ ಭಾಷೆಯಲ್ಲಿ ‘ಡೆಡ್ ಲೈನ್’ ಎನ್ನುತ್ತಾರೆ) ದೊರೆತವು. ನಮ್ಮ ಬಳಿ ಎರಡು ಅವಕಾಶಗಳಿದ್ದವು. ನಮ್ಮ ಬಳಿ ಕ್ಯಾಪ್ಷನ್ ಇಲ್ಲದ ಚಿತ್ರಗಳನ್ನು ಕೈ ಬಿಡಬೇಕಿತ್ತು. ಇಲ್ಲವೇ ಹಾಗೆಯೇ ಮುದ್ರಿಸಿ ವಿಚಾರವಂತ ಓದುಗರೊಡನೆ ಆ ಚಿತ್ರಗಳೇ ಮಾತಾಡಲು ಬಿಡಬೇಕಿತ್ತು. ನಾನು ಎರಡನೇ ಅವಕಾಶವನ್ನು ಆರಿಸಿಕೊಂಡೆ. ಚಿತ್ರಗಳ ಬಗ್ಗೆ ಹೆಚ್ಚು ಮಾಹಿತಿ ಕಲೆ ಹಾಕಲಾಗಲಿಲ್ಲ. ಅದಕ್ಕಾಗಿ ಕ್ಷಮೆಯಾಚಿಸುತ್ತೇನೆ. ಇದರಿಂದ ಓದುಗರೆದಿರು ಆ ಚಿತ್ರಗಳ ಬೆಲೆಯೇನೂ ಕಡಿಮೆಯಾಗುವುದಿಲ್ಲ ಎಂದು ಭಾವಿಸಿದ್ದೇನೆ.</p>
		<p>‘ಕಿತಾಬ್ ಘರ್’ ಪ್ರಕಾಶನದವರಿಗೆ ನಾನು ಹೆಚ್ಚು ಆಭಾರಿಯಾಗಿದ್ದೇನೆ. ವಾಜಪೇಯಿಯವರ ಕವಿತೆಗಳನ್ನು ಅವರ ಪ್ರಕಾಶನದ ಪುಸ್ತಕದಿಂದ ತೆಗೆದುಕೊಂಡಿzÂ್ದೀನೆ. ಈ ಕವಿತೆಗಳು ಕೇವಲ ಅವರ ಮನದ ಕವಿತೆಗಳಲ್ಲ. ಅವರ ಸಂಪೂರ್ಣ ವ್ಯಕ್ತಿತ್ವವನ್ನು ಪ್ರತಿಬಿಂಬಿಸುವಂತವುಗಳಾಗಿವೆ. ಈ ಪುಸ್ತಕವನ್ನು ಓದಿದ ನಂತರ ಹೊಸ ಪೀಳಿಗೆಗೆ ಅಟಲರ ಕವಿತೆಗಳನ್ನು ಇನ್ನಷ್ಟು ಓದಬೇಕೆಂಬ ಪ್ರೇರಣೆ ಬರಬಹುದೆಂದು ನಾನು ಭಾವಿಸಿದ್ದೇನೆ.</p>
		<p>ಹಿರಿಯ ಪತ್ರಕರ್ತರಾದ ಕುಲದೀಪ ನೈಯರ್ ಹಾಗೂ ಮುಖ್ಯವಾಗಿ ಎಚ್.ಕೆ. ದುವಾ ಸಾಹೇಬರಿಗೆ ಧನ್ಯವಾದಗಳನ್ನು ಅರ್ಪಿಸುತ್ತೇನೆ. ಇವರ ವಿಶಿಷ್ಟ ನೋಟಗಳಿಂದ ಹಾಗೂ ಇವರುಗಳು ಹೇಳಿದ ಪ್ರಸಂಗಗಳಿಂದ ನಮಗೆ ವಾಜಪೇಯಿಯವರನ್ನು ಮತ್ತಷ್ಟು ಚೆನ್ನಾಗಿ ಅರಿಯಲು ಸಾಧ್ಯವಾಯಿತು. ಇತಿಹಾಸಕಾರರಾದ ರಾಮಚಂದ್ರಗುಹಾ, ಪತ್ರಕರ್ತರೂ, ಸಹೋದ್ಯೋಗಿಗಳೂ ಆಗಿರುವ ವೀರ್‍ಸಾಂಘ್ವಿ, ನೀಲಾಂಜನ ಮುಖೋಪಾಧ್ಯಾಯ, ರಾಜ ಚೆಂಗಪ್ಪ ಮತ್ತು ಕಿಂಗ್‍ಶುಕ ನಾಗ್ ಇವರುಗಳಿಗೂ ಧನ್ಯವಾದಗಳು. ಇವರುಗಳು ಬರೆದ ಪುಸ್ತಕಗಳು ಕಳೆದ ಐವತ್ತು ವರ್ಷಗಳ ರಾಜಕೀಯ ಸ್ಥಿತಿಗತಿಯನ್ನು ಅರಿಯಲು ಪ್ರಮುಖ ಪಾತ್ರ ವಹಿಸಿದವು. ಈ ಪತ್ರಕರ್ತರ ಪುಸ್ತಕಗಳ ಹೆಸರುಗಳನ್ನು ಪಟ್ಟಿ ಮಾಡಿ ನೀಡಿದ್ದೇನೆ.</p>
		<p>ನನ್ನ ಪತ್ನಿ ಗರಿಮಾ, ಮಗಳು ಪ್ರತಿಷ್ಠಾ ಇವರ ಕೊಡುಗೆ ಪ್ರತಿ ಪುಟದಲ್ಲಿ ಕಾಣುತ್ತಿದೆ. ನನ್ನ ಮಗನಾದ ಪ್ರತ್ಯಕ್ಷನು ಈ ಕೆಲಸವನ್ನು ಏನೇ ಆಗಲಿ ಪೂರ್ಣಗೊಳಿಸಿ ಎಂದು ಯಾವಾಗಲೂ ಪ್ರೇರೇಪಿಸುತ್ತಾ ಉತ್ಸಾಹ ತುಂಬುತ್ತಿದ್ದನು. ನ್ಯೂಸ್ ನೇಷನ್ ನೆಟ್‍ವರ್ಕ್‍ನ ಛೇರ್‍ಮನ್ ಆದ ಅತುಲ್ ಕುಲಶ್ರೇಷ್ಠ, ನಿರ್ದೇಶಕರಾದ ಅನಿಲ್ ಕುಲಶ್ರೇಷ್ಠ, ಹಾಗೂ ಎಡಿಟರ್ ಇನ್ ಚೀಫ್ ಆದ ಸಂಜಯ್ ಕುಲಶ್ರೇಷ್ಠ - ಇವರುಗಳ ಪ್ರೋತ್ಸಾಹವಿಲ್ಲದೇ ಈ ಕೆಲಸ ಪೂರ್ಣವಾಗಲು ಸಾಧ್ಯವಾಗುತ್ತಿರಲಿಲ್ಲ.</p>
		<p>ನಮ್ಮ ತಂದೆಯವರು ಇದ್ದಿದ್ದರೆ ವಾಜಪೇಯಿಯವರ ಬಗ್ಗೆ ನಾನು ಪುಸ್ತಕವನ್ನು ಬರೆದಿರುವ ವಿಷಯ ತುಂಬಾ ಇಷ್ಟವಾಗುತ್ತಿತ್ತು. ಆದರೆ ಅವರು ಈಗಿಲ್ಲ. ನನ್ನ ತಾಯಿಯವರ ಮತ್ತೊಂದು ಭಜನೆ ಈಗ ನನಗೆ ನೆನಪಾಗುತ್ತಿದೆ. 'ಕರತಾಹೈ ತೂ ಕನ್ಹಯ್ಯಾ, ಮೇರಾ ನಾಮ್ ಹೋ ರಹಾ ಹೈ.' (ನನ್ನ ಹೆಸರು ಕೇಳಿ ಬರುವಂತೆ ಮಾಡುತ್ತಿರುವೆ ನೀನು ಹೇ ಕೃಷ್ಣ.)</p>
		<p>ಪ್ರಕಾಶಕರಾದ ಹಾರ್ಪರ್ ಕಾಲಿಸ್‍ರವರು ನನ್ನಲ್ಲಿ ವಿಶ್ವಾಸ ತುಂಬಿದರು. ಇದರಿಂದ ಬಹುಶಃ ಬೇರೆ ಯಾರೋ ಕಷ್ಟ ಅನುಭವಿಸುತ್ತಿರಬಹುದು. ಪುಸ್ತಕದ ಪ್ರತಿ ಘಟನೆಯಲ್ಲೂ, ಲೇಖನದಲ್ಲೂ ಮತ್ತು ಸಂಪಾದನೆಯಲ್ಲೂ ಎಷ್ಟೊಂದು ಜನರ ಪ್ರೀತಿ ಸಮ್ಮಿಳಿತವಾಗಿದೆ....! ಇದೆಲ್ಲ ನೋಡಿ ನಾನು ಎಷ್ಟು ಧನ್ಯ ಎಂದೆನಿಸುತ್ತದೆ. ಇಷ್ಟೆಲ್ಲಾ ಆದರೂ ಈ ಪುಸ್ತಕದಲ್ಲಿ ಏನಾದರೂ ಕೊರತೆ, ದೋಷ, ನಷ್ಟ ಉಳಿದಿದೆಯೆಂದರೆ ಅದಕ್ಕೆ ಕಾರಣ ನಾನೇ.</p>
		<p>ವಾಜಪೇಯಿಯವರನ್ನು ಅರಿಯಬೇಕಾದರೆ ಯಾವುದೇ ಪುಸ್ತಕವನ್ನು ಓದಬೇಕಾಗಿಲ್ಲ. ಅವರ ಜೀವನವನ್ನು ಹಾಗೂ ಅವರೇ ರಚಿಸಿದ ಕವಿತೆಗಳನ್ನು ಓದಲೇ ಬೇಕು. ವಾಜಪೇಯಿಯವರು ಬರೆದಿರುವ ಹಾಗೇ</p>
		<p class="text-center">ಸಣ್ಣ ಮನಸ್ಸಿನಿಂದ<br /> ದೊಡ್ಡವರಾಗುವುದಿಲ್ಲ ಯಾರೂ<br /> ಒಡೆದ ಮನಸ್ಸನು ಹಿಡಿದು<br /> ಎದ್ದು ನಿಲ್ಲುವುದಿಲ್ಲ ಯಾರೂ<br /> ಮನದಲ್ಲಿ ಸೋತು<br /> ಮೈದಾನ ಗೆಲ್ಲಲಾಗುವುದಿಲ್ಲ<br /> ಮೈದಾನ ಗೆದ್ದರೂ<br /> ಮನಸ್ಸು ಗೆದ್ದಂತಾಗುವುದಿಲ್ಲ</p>
		<p>ಆದರೆ ವಾಜಪೇಯಿಯವರು ಮೈದಾನ ಹಾಗೂ ಮನಸ್ಸು ಎರಡನ್ನೂ ಗೆದ್ದರು.</p>
	</section>
</body>
</html>
