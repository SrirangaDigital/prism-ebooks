<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title>Nagpur Ashram</title>
<link rel="stylesheet" type="text/css" href="css/style.css" />
</head>
<body>
<p></p>
<p></p>
<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title"><span class="num">ಅಧ್ಯಾಯ - 1</span> ರಾಜಕಾರಣದ ಇಳಿಜಾರು ಹಾದಿ</h1>
<p class="text-center">ಕಂಗಳ ತುಂಬ ವೈಭವದ ಕನಸುಗಳ<br /> ಬಿರುಗಾಳಿಯ ಹೆಜ್ಜೆಗಳ<br /> ಉಕ್ಕುಕ್ಕಿ ಹೊಮ್ಮುವ ರಾಷ್ಟ್ರಭಕ್ತಿಯಲೆಗಳ<br /> ಎದೆಗುಂದದವರೆಲ್ಲ ಬನ್ನಿ ಜೊತೆಯಾಗಿ</p>
<p>27 ಮಾರ್ಚ್ 2015ರ ಸಂಜೆ. ತಾಮ್ರ ವರ್ಣದ ಕೆಂಪಿನ ಜೊತೆ ಸೂರ್ಯ ಮುಳುಗುವ ತಯಾರಿಯಲ್ಲಿದ್ದ. ದೆಹಲಿಯ ಕೃಷ್ಣಾ ಮೆನನ್ ಮಾರ್ಗದಲ್ಲಿ ವಾಹನಗಳ ನುಗ್ಗಾಟ ಕಡಿಮೆಯಾಗುತ್ತಲೇ ಇರಲಿಲ್ಲ. ಸಾಮಾನ್ಯವಾಗಿ ಶಾಂತವಾಗಿರುವ ಈ ಪ್ರದೇಶದಲ್ಲಿ ಸುರಕ್ಷಾ ಏಜೆನ್ಸಿ ಮತ್ತು ಟ್ರಾಫಿಕ್ ಪೋಲೀಸರುಗಳಿಗೆ, ಇಲ್ಲಿಗೆ ಆಗಮಿಸುತ್ತಿರುವ ವಿಐಪಿ ಟ್ರಾಫಿಕ್‍ನ್ನು ನಿಭಾಯಿಸುವುದು ಕಷ್ಟವಾಗುತ್ತಿತ್ತು. ಇಲ್ಲಿಂದ ರಾಷ್ಟ್ರಪತಿ ಭವನವು ಎಷ್ಟೇ ಅಂದರೂ ಎರಡು ಕಿಲೋಮೀಟರ್ ದೂರವಾಗಬಹುದು. ಆದರೆ ಸ್ವತಃ ರಾಷ್ಟ್ರಪತಿ ಪ್ರಣವ್ ಮುಖರ್ಜಿಯವರು ಪ್ರೋಟೋಕಾಲ್ ಮುರಿದು ಇಲ್ಲಿಗೆ ಬರುವವರಿದ್ದರು. ಸೈರನ್ನಿನ ಸದ್ದಿಗೆ ದಾರಿಯ ಇಬ್ಬದಿಯಲಿದ್ದ ಹಳೆಯ ದೊಡ್ಡ ಮರಗಳಿಂದ ಹಕ್ಕಿಗಳು ಕೂಡಲೆ ಹಾರಿದವು. ಪ್ರಧಾನಮಂತ್ರಿ ನರೇಂದ್ರ ಮೋದಿಯವರ ದಂಡು ಬಂದು ತಲುಪಿತು ಮತ್ತು ಅವರ ನಂತರ ಉಪರಾಷ್ಟ್ರಪತಿ ಹಮೀದ್ ಅನ್ಸಾರಿಯವರು ಕೂಡ ಅಲ್ಲಿಗೆ ಬಂದರು.</p>
<p>6 ಎ, ಕೃಷ್ಣಾ ಮೆನನ್ ಮಾರ್ಗ. ಮೂರು ಬಾರಿ ಪ್ರಧಾನಮಂತ್ರಿಗಳಾಗಿದ್ದಂತಹ ಅಟಲ್ ಬಿಹಾರಿ ವಾಜಪೇಯಿಯವರ ನಿವಾಸ. 1999ರಲ್ಲಿ ವಾಜಪೇಯಿಯವರು ಮೂರನೇ ಬಾರಿ ಪ್ರಧಾನಿಯಾದಾಗ ಕಾಂಗ್ರೆಸ್ಸಿಗರಲ್ಲದ ಹಾಗೂ ಪೂರ್ತಿ ಐದು ವರ್ಷಗಳತನಕ ಸರಕಾರ ನಡೆಸಿದ ಪ್ರಧಾನಿಯಾಗಿದ್ದರು.</p>
<p>ಭಾರತ ಸರ್ಕಾರವು ವಾಜಪೇಯಿಯವರಿಗೆ 'ಭಾರತ ರತ್ನ'ವನ್ನು ಪ್ರದಾನ ಮಾಡಿ ಸನ್ಮಾನಿಸಲು ತೀರ್ಮಾನಿಸಿತ್ತು ಮತ್ತು ತಾವೇ ವಾಜಪೇಯಿಯವರ ನಿವಾಸಕ್ಕೆ ತೆರಳಿ ಸನ್ಮಾನಿಸಲು ರಾಷ್ಟ್ರಪತಿಯವರು ಒಪ್ಪಿಕೊಂಡರು.</p>
<p>ವಾಜಪೇಯಿಯವರು ತುಂಬಾ ದಿನಗಳಿಂದ ಅನಾರೋಗ್ಯಪೀಡಿತರಾಗಿದ್ದಾರೆ. ಈಗವರು ಜನರನ್ನು ಗುರುತಿಸುವುದೂ ಕಷ್ಟವಾಗಿದೆ. ತಮ್ಮ ಭಾಷಣಗಳಿಂದ ಮತ್ತು ಕವಿತೆಗಳಿಂದ, ರಾಜನೀತಿ ಮತ್ತು ವ್ಯವಹಾರಗಳಿಂದ ಇಡೀ ವಿಶ್ವದ ಲೋಕಪ್ರಿಯ ನಾಯಕರುಗಳಲ್ಲಿ ಒಬ್ಬರಾದ ಅಟಲ್ ಬಿಹಾರಿ ವಾಜಪೇಯಿಯವರು ಈಗ ಮಾತಾಡಲೂ ಸಹ ಸಾಧ್ಯವಿಲ್ಲದವರಾಗಿದ್ದಾರೆ.</p>
<p>ಅವರಿಗೆ ಭಾರತ ರತ್ನ ಸಿಗುವುದಕ್ಕಿಂತ ಒಂದು ದಿನ ಮುಂಚೆ ಕೃಷ್ಣಾ ಮೆನನ್ ಮಾರ್ಗದಲ್ಲಿ ನಾನು ಅವರ ಬಗ್ಗೆ ಒಂದು ಡಾಕ್ಯುಮೆಂಟರಿ ತಯಾರಿಸುತ್ತಿದ್ದೆ. ಮನೆಯನ್ನು ಹೂಗಳಿಂದ ಅಲಂಕರಿಸುವ ಮತ್ತು ದಾರಿಯ ಇಕ್ಕೆಲಗಳನ್ನು ಬಣ್ಣಗಳಿಂದ ಅಂದಗೊಳಿಸುವ ಕಾರ್ಯನಡೆದಿತ್ತು. ಅದೇ ಸಮಯದಲ್ಲಿ ಒಂದು ಉದ್ದನೆಯ ಕಪ್ಪು ಕಾರು 6 ಎ, ಕೃಷ್ಣಾ ಮೆನನ್ ಮಾರ್ಗದ ಬಾಗಿಲಲ್ಲಿ ಬಂದು ನಿಂತಿತು. ಕ್ಯಾಮರಾಮೆನ್ ಕಾರಿನ ಕಡೆ ಮುಖ ಮಾಡುವಷ್ಟರಲ್ಲಿ ಕಾರಿನಿಂದ ಇಳಿಯುತ್ತಿದ್ದ ನಮಿತಾ ಭಟ್ಟಾಚಾರ್ಯರವರು ಕೈ ತೋರಿಸಿ ಸಂಕೇತಿಸುತ್ತ ಅವನನ್ನು ತಡೆದರು. ಕಾರಿನಿಂದ ಇಳಿದ ಅವರು ಅದೇ ಸಿಡುಕಿನಾವೇಗದಲ್ಲಿ ನನ್ನನ್ನು ಮಾತಾಡಿಸಿದ್ದು ನೋಡಿದರೆ ನಮ್ಮ ಭೇಟಿಯಾಗಿ ಎಷ್ಟೋ ದಿನಗಳಾಗಿವೆ ಎಂಬುದಕ್ಕೆ ಅರ್ಥವೇ ಇರಲಿಲ್ಲ.</p>
<p>ನಮಿತಾ ಭಟ್ಟಾಚಾರ್ಯ ಅಟಲ್ ಬಿಹಾರಿ ವಾಜಪೇಯಿರವರ ದತ್ತು ಮಗಳು. ಸದಾ ನಗುಮುಖ. ಅದ್ಭುತವಾದ ಹೊಂದಿಕೊಳ್ಳುವ ಗುಣ. ಅವರು ಗದರುವಿಕೆಯ ಧ್ವನಿಯಲ್ಲೇ ಪರಿಸ್ಥಿತಿ ವಿಚಾರಿಸಿದರು ಮತ್ತು ಎಷ್ಟು ವರ್ಷಗಳಾಗಿ ಹೋದವು ನಮ್ಮ ಭೇಟಿಯಾಗಿ ಎಂದರು. ವಾಜಪೇಯಿಯವರು ಪ್ರಧಾನಿಯಾಗುವುದಕ್ಕೆ ಮುಂಚೆ 7. ಸಫದರ್ ಜಂಗ್ ರೋಡ್, ಈ ವಿಳಾಸದಲ್ಲಿದ್ದರು. ಅವರ ಮನೆಯ ಎಲ್ಲಾ ಕೆಲಸಗಳನ್ನೂ ನಮಿತಾರವರೇ ನೋಡಿಕೊಳ್ಳುತ್ತಿದ್ದರು ಮತ್ತು ಅತಿಥಿ ಸತ್ಕಾರದ ರುಚಿಯನ್ನು ಅವರು ಮಾಡುತ್ತಿದ್ದ ಬಿಸಿ ಬಿಸಿ ಬಜ್ಜಿ ಹಾಗೂ ಮಿಠಾಯಿಗಳು ಹೆಚ್ಚಿಸುತ್ತಿದ್ದವು. ಪ್ರಧಾನಮಂತ್ರಿಗಳಾಗಿ ವಾಜಪೇಯಿಯವರು 7, ರೇಸಕೋರ್ಸ್ ರೋಡ್‍ಗೆ ಹೋದಾಗಲೂ ನಮಿತಾರವರು ಹಲವು ಸಲ ಈಚೆ ಬಂದು ಪತ್ರಕರ್ತರನ್ನು ಮಾತಾಡಿಸುತ್ತಿದ್ದರು ಮತ್ತು ಅವರುಗಳ ವ್ಯವಸ್ಥೆ ನೋಡಿಕೊಳ್ಳುತ್ತಿದ್ದರು.</p>
<p>ನಾನು ನಮಿತಾರವರನ್ನು ಕೇಳಿದೆ. 'ನಾಳೆ ತಮ್ಮ ಕಾರ್ಯಕ್ರಮವೇನು?' ಚಿರಪರಿಚಿತ ನಗುವಿನಿಂದ ಅವರು ಹೇಳಿದರು 'ಅದೇ ಇನ್ನೇನು? ಚಾ-ಬಜ್ಜಿಗಳ ವ್ಯವಸ್ಥೆ ಮಾಡುವುದು. ಇದನ್ನು ಬಿಟ್ಟು ಇನ್ನೇನು ಮಾಡಲಾಗುವುದು?'</p>
<p>ಬಹಳ ದಿನಗಳ ಹಿಂದೆ ಡೇವಿಡ್ ಮಿಶೀರವರ 'ದ ದಲಾಯಿ ಲಾಮಾಸ್ ಕ್ಯಾಟ್' ಎಂಬ ಪುಸ್ತಕ ಓದಿದ್ದೆ. ಅದರಲ್ಲೊಂದು ಕಥೆಯಿದೆ. ದಲಾಯಿ ಲಾಮಾರವರ ಮನೆ ಸೇರಿದ ಬೀದಿಯ ಬೆಕ್ಕೊಂದು ತನ್ನ ನಿಲುವನ್ನು ಎಂಥಹ ಪ್ರತಿಷ್ಠೆಯಿಂದ ತೋರಿಸುತ್ತಿತ್ತು! ಸತತ ಐವತ್ತು ವರ್ಷಗಳ ಕಾಲ ಈ ದೇಶದ ಪ್ರಖ್ಯಾತ ನಾಯಕರಾಗಿದ್ದ ಹಾಗೂ ಮೂರು ಬಾರಿ ಪ್ರಧಾನಿಯಾಗಿದ್ದ ವಾಜಪೇಯಿಯವರ ಮಗಳು ನನಗೆ ಹಾಗೇ ಕಂಡರು. ಸಾಕ್ಷಾತ್ ವಾಜಪೇಯಿಯವರೇ ಅವರಲ್ಲಿ ಅವತರಿಸಿದಂತೆ ಇತ್ತು. ಅದೇ ನಗು, ಅದೇ ಸಿಟ್ಟು, ಅದೇ ಶಿಷ್ಟಾಚಾರ. ಯಾವುದೂ ಬದಲಾಗಿಯೇ ಇಲ್ಲ.</p>
<p>ಪ್ರಪಂಚದ ಯಾವುದೇ ಶಕ್ತಿಶಾಲಿ ದೇಶದ ಸಾಮ್ರಾಟನಾಗಿರಲಿ, ಪ್ರತಿಪಕ್ಷದ ಯಾವುದೇ ಭವ್ಯ ನೇತಾರನಾಗಿರಲಿ, ತಮ್ಮದೇ ಪಾರ್ಟಿಯ ಹೊಸ ಕಾರ್ಯಕರ್ತನಾಗಿರಲಿ ಅಥವಾ ಬೃಹತ್ ಬಹಿರಂಗ ಸಭೆಯಲ್ಲಿ ಓಡೋಡಿ ಬಂದು ಭೇಟಿ ಮಾಡಲು ಬಯಸುವ ಅತಿ ಸಾಮಾನ್ಯನಾಗಿರಲಿ ಅವರ ತಂದೆ ಅಟಲ್ ಬಿಹಾರಿ ವಾಜಪೇಯಿಯವರನ್ನು ಭೇಟಿಮಾಡಲು ಬಯಸುವ ಪ್ರತಿಯೊಬ್ಬರಿಗೂ ಇದೇ ರೀತಿಯ ಅನುಭವವಾಗುತ್ತಿತ್ತು.</p>
<p>ಇತ್ತೀಚೆಗೆ ವಾಜಪೇಯಿಯವರ ಆರೋಗ್ಯ ಸರಿಯಾಗಿಲ್ಲ. ಆದ್ದರಿಂದ 'ಭಾರತ ರತ್ನ' ಗೌರವ ಪ್ರದಾನ ಸಮಾರಂಭದಲ್ಲಿ ಭಾಗವಹಿಸಬಯಸುವ ಮಂದಿಗೆ ಅವರನ್ನು ಸಂಧಿಸುವ, ನೋಡುವ ಅದೃಷ್ಟ ಒದಗಲಿಲ್ಲ.</p>
<p>ಸನ್ಮಾನದ ಸಂದರ್ಭದಲ್ಲೂ ರಾಷ್ಟ್ರಪತಿ ಪ್ರಣವ್ ಮುಖರ್ಜಿಯವರ ಜೊತೆಗೆ ಕೇವಲ ಪ್ರಧಾನಮಂತ್ರಿ ನರೇಂದ್ರ ಮೋದಿಯವರು ಮತ್ತು ಪರಿವಾರದ ಜನರು ಮಾತ್ರ ಉಪಸ್ಥಿತರಿದ್ದರು. ಆದರೂ ಎಲ್ಲರೂ ಸಂತೋಷದಿಂದಿದ್ದರು. ಯಾರದ್ದೂ ಆಕ್ಷೇಪಣೆಯಿರಲಿಲ್ಲ. ವಾಜಪೇಯಿಯವರಿಗೆ ಸಿಗುತ್ತಿರುವ ಈ ಗೌರವ, ನಮಗೇ ದೊರಕುತ್ತಿದೆಯೇನೋ ಎಂಬಂತೆ, ಇಡೀ ದೇಶಕ್ಕೇ ಸಿಗುತ್ತಿದೆಯೇನೋ ಎಂಬಂತೆ, ಅನುಭವಿಸಿ ಸಂಭ್ರಮಿಸುತ್ತಿದ್ದರು. ಸಮಾರಂಭದಲ್ಲಿ ಉಪರಾಷ್ಟ್ರಪತಿ ಹಮೀದ್ ಅನ್ಸಾರಿಯವರಲ್ಲದೆ ಮಾಜಿ ಪ್ರಧಾನಮಂತ್ರಿ ಡಾ|| ಮನಮೋಹನ್ ಸಿಂಗ್‍ರವರು, ಲಾಲ್‍ಕೃಷ್ಣ ಅಡ್ವಾಣಿಯವರು, ಆರ್‍ಎಸ್‍ಎಸ್ ಪ್ರಮುಖರಾದ ಮೋಹನ್‍ರಾವ್ ಭಾಗವತ್‍ರವರು, ವಸುಂಧರಾ ರಾಜೇರವರು, ಶಿವರಾಜ್ ಸಿಂಹ ಚೌಹಾಣ್‍ರವರು, ಪ್ರಕಾಶ್ ಸಿಂಹ ಬಾದಲ್‍ರವರು ಹಾಗೂ ಚಂದ್ರಬಾಬು ನಾಯ್ಡುರವರ ಸಮೇತ ಹಲವು ರಾಜ್ಯಗಳ ಮುಖ್ಯ ಮಂತ್ರಿಗಳು ಮತ್ತು ಹತ್ತಿರ ಹತ್ತಿರ ಎಲ್ಲ ರಾಜಕೀಯ ಪಕ್ಷಗಳ ನಾಯಕರು ಭಾಗವಹಿಸಿದ್ದರು.</p>
<p>ಕಾಂಗ್ರೆಸ್ ಅಧ್ಯಕ್ಷರಾದ ಸೋನಿಯಾ ಗಾಂಧಿಯವರು ಹೇಳಿದರು 'ನಿಜವಾದ ಅರ್ಥದಲ್ಲಿ ವಾಜಪೇಯಿಯವರು ಈ ಗೌರವಕ್ಕೆ ಸರಿಯಾದ ಹಕ್ಕುದಾರರಾಗಿದ್ದಾರೆ.'</p>
<p>ಸೋನಿಯಾರವರು ಪತ್ರದ ಮೂಲಕ ಹೀಗೆ ಹೇಳಿದರು - 'ಉತ್ತಮ ರಾಜಕೀಯ ಪಟುವಾಗಿ ತಾವು ಅದರ ಎತ್ತರಗಳನ್ನು ಮುಟ್ಟಿದ್ದೀರಿ. ತಮ್ಮ ದೇಶಭಕ್ತಿಗೆ, ವ್ಯಕ್ತಿತ್ವಕ್ಕೆ, ವಿದ್ವತ್ತಿಗೆ, ರಾಜಕೀಯ ಜೀವನಕ್ಕೆ ಮತ್ತು ಪ್ರಧಾನಮಂತ್ರಿಯ ಸ್ಥಾನದ ತಮ್ಮ ಬದ್ಧತೆಗೆ ಸಂದ ಗೌರವ ಇದಾಗಿದೆ. ದೇಶದ ರಾಜಕೀಯ ನೇತಾರರಿಂದ ಹಿಡಿದು ಸಾಮಾನ್ಯ ಜನರವರೆಗೆ ಎಲ್ಲರೂ ತಮ್ಮ ವ್ಯಾಪಕ ದೃಷ್ಟಿ, ದೇಶಭಕ್ತಿ ಮತ್ತು ವಾಕ್ಚಾತುರ್ಯದ ಮೋಡಿಗೊಳಗಾಗಿ ಅಭಿಮಾನಿಗಳಾಗಿದ್ದಾರೆ'.</p>
<p>ಬಿಜೆಪಿ ಮತ್ತು ಜನಸಂಘವನ್ನಂತೂ ಯಾವಾಗಲೂ ಸಂಪ್ರದಾಯವಾದಿಗಳ ಪಾರ್ಟಿ ಎಂದು ಕರೆಯುತ್ತಲೇ ಬಂದ ವಾಡಿಕೆಯಿದೆ. ಆದರೆ ವಾಜಪೇಯಿಯವರನ್ನು ಯಾವತ್ತೂ ಯಾರೂ ಸಂಪ್ರದಾಯವಾದಿ ಎಂದು ಒಪ್ಪಿಕೊಳ್ಳಲಿಲ್ಲ. ಅವರ ಸನ್ಮಾನದ ಸಂದರ್ಭದಲ್ಲಿ ಮುಸ್ಲಿಂ ನಾಯಕ ಹಾಗೂ ಧರ್ಮಗುರು ಮೌಲಾನಾ ಡಾ|| ಕಲ್ಬೆ ಸಾದಿಕ್‍ರವರು ಹೀಗೆ ಹೇಳಿದರು - 'ವಾಜಪೇಯಿರವರು ಹಿಂದೂ ಮತ್ತು ಮುಸಲ್ಮಾನರಲ್ಲಿ ಯಾವತ್ತೂ ಭೇದ ಕಾಣಲಿಲ್ಲ. ಎಲ್ಲರೂ ತಲೆಬಾಗಬೇಕಾದ ವ್ಯಕ್ತಿತ್ವ ಅವರದು. ಕೇವಲ ಭಾರತದಲ್ಲಷ್ಟೇ ಅಲ್ಲ ಬದಲಾಗಿ ಪಾಕೀಸ್ತಾನ, ಕೊಲ್ಲಿ ರಾಷ್ಟ್ರಗಳು ಮತ್ತು ಜಗತ್ತಿನೆಲ್ಲ ದೇಶಗಳಲ್ಲಿ ಅವರಿಗೆ ಬಹಳ ಗೌರವ ಸಿಗುತ್ತಾ ಬಂದಿದೆ'.</p>
<p>ವಾಜಪೇಯಿಯವರಿಗಿಂತ ಮುಂಚೆ ಭಾರತರತ್ನದಿಂದ ಅಲಂಕೃತಗೊಂಡ ರಾಷ್ಟ್ರಪತಿಗಳೆಂದರೆ ಡಾ|| ಸರ್ವಪಲ್ಲಿ ರಾಧಾ ಕೃಷ್ಣನ್ (1954), ಡಾ|| ರಾಜೇಂದ್ರ ಪ್ರಸಾದ್ (1962), ಜಾಕಿರ್ ಹುಸೈನ್ (1963), ವಿ ವಿ ಗಿರಿ (1975), ಮತ್ತು ಎ ಪಿ ಜೆ ಅಬ್ದುಲ್ ಕಲಾಮ್ (1997).</p>
<p>ಪ್ರಧಾನಮಂತ್ರಿಗಳೆಂದರೆ ಪಂಡಿತ್ ಜವಾಹರ್ ಲಾಲ್ ನೆಹರು (1955), ಲಾಲ್ ಬಹಾದುರ್ ಶಾಸ್ತ್ರಿ (1966, ಮರಣೋಪರಾಂತ), ಶ್ರೀಮತಿ ಇಂದಿರಾ ಗಾಂಧಿ (1971), ಮೊರಾರ್ಜಿ ದೇಸಾಯಿ (1991) ಮತ್ತು ರಾಜೀವ್ ಗಾಂಧಿ (1991, ಮರಣೋಪರಾಂತ).</p>
<p>24 ಡಿಸೆಂಬರ್ 2014ರಲ್ಲಿ ಪಂಡಿತ್ ಮದನಮೋಹನ ಮಾಲವೀಯರ ಜೊತೆ ಅಟಲ್ ಬಿಹಾರಿ ವಾಜಪೇಯಿಯವರಿಗೆ ಭಾರತರತ್ನ ಘೋಷಣೆಯಾದಾಗ ಇದನ್ನು ಸ್ವಾಗತಿಸದ ಯಾವ ವ್ಯಕ್ತಿತ್ವವಾಗಲೀ ಅಥವಾ ಯಾವ ನಾಯಕನಾಗಲೀ ಇರಲಿಲ್ಲ. ವಾಜಪೇಯಿಯವರು ಈ ಪುರಸ್ಕಾರಕ್ಕೆ ಯೋಗ್ಯರು ಎಂದು ಬೇರೆ ಬೇರೆ ವೇದಿಕೆಗಳಿಂದ ಎಲ್ಲರೂ ಒಕ್ಕೊರಲಲ್ಲಿ ನುಡಿದರು. ಅಂದು ನಾನು ಲಖನೌನಲ್ಲಿದ್ದೆ. ನಗರವಿಡೀ ಖುಷಿಯಾಗಿರುವುದು ಕಾಣುತ್ತಿತ್ತು. ಐವತ್ತು ವರ್ಷಗಳಿಂದ ಆ ನಗರದೊಡನೆ ವಾಜಪೇಯಿಯವರು ಬೆಸೆದುಕೊಂಡಿದ್ದರು. ಅಲ್ಲಿಂದ ಐದು ಬಾರಿ ಸಂಸದರಾಗಿದ್ದರು. ಮೊದಲ ಚುನಾವಣೆಯನ್ನು ಇಲ್ಲಿಂದಲೇ ಸೆಣೆಸಿದ್ದರು. ಆ ಬಾರಿ ಸಂಪೂರ್ಣ ಸೋತಿದ್ದರು. ಆದರೆ 2004ರ ಕೊನೆ ಚುನಾವಣೆವರೆಗೆ ಲಖನೌ ಜೊತೆ ಹಾಸುಹೊಕ್ಕಾಗಿದ್ದರು ಮತ್ತು ಅದನ್ನು ಸತತ ಪ್ರತಿನಿಧಿಸುತ್ತಿದ್ದರು. ಲಖನೌನ ಯಾವುದೇ ಗಲ್ಲಿಗಾಗಲೀ, ಬಡಾವಣೆಗಾಗಲೀ, ವಠಾರಕ್ಕಾಗಲೀ ಹೋದರೆ ವಾಜಪೇಯಿಯವರ ಬಗೆಗಿನ ಒಂದಲ್ಲ ಒಂದು ಘಟನೆಯೋ, ಕಥೇಯೋ ಸಿಕ್ಕೇ ಸಿಗುವುದು. ಲಖನೌನ ಪ್ರತಿಯೊಬ್ಬ ಹಿರಿಯರ ನಿಕಟ ಪರಿಚಯ ವಾಜಪೇಯಿಯವರಿಗೆ ಇದ್ದೇ ಇದೆ. ಆದಾಗ್ಯೂ ಲಖನೌ ವಾಸಿಗಳು ಮೊದ ಮೊದಲು ತಮ್ಮ ನಿಜ ಬಣ್ಣ ಬಯಲು ಮಾಡಿದ್ದರು. ಇಲ್ಲಿ ವಾಜಪೇಯಿಯವರು 1955ರ ಉಪ ಚುನಾವಣೆ ಹಾಗೂ 1957ರ ಮುಖ್ಯ ಚುನಾವಣೆಯಲ್ಲಿ ಸೋಲುಂಡಿದ್ದರು. ಆದರೆ ಮತ್ತೆ ವರ್ಷಗಳು ಕಳೆದ ಮೇಲೆ 1991ರಲ್ಲಿ ಅವರು ಕಂಡ ಗೆಲುವು 2004ರವರೆಗೆ ದೃಢವಾಗಿತ್ತು. 'ಹಿಂದು ತನು ಮನ, ಹಿಂದು ಜೀವನ, ನರನಾಡಿಗಳಲಿ ಹಿಂದು - ನನ್ನ ಪರಿಚಯ' ಎಂಬ ತಮ್ಮ ಮೊದಲ ಕವಿತೆಯನ್ನು ವಾಜಪೇಯಿಯವರು ಲಖನೌನ ಕಾಳಿಚರಣ್ ಕಾಲೇಜಿನಲ್ಲಿ ವಾಚಿಸಿದ್ದರು.</p>
<p>ಭಾರತರತ್ನದಿಂದ ವಾಜಪೇಯಿರವರನ್ನು ಗೌರವಿಸಬೇಕೆಂದು ಮೋದಿ ಸರ್ಕಾರ ತೀರ್ಮಾನಿಸಿತು. ಆದರೆ ಅನೇಕ ವರ್ಷಗಳಿಂದ ಅವರಿಗೆ ಭಾರತರತ್ನ ನೀಡಬೇಕೆಂಬ ಧ್ವನಿ ಕೇಳಿ ಬರುತ್ತಿತ್ತು. ಕಾರ್ಗಿಲ್ ಯುದ್ಧದ ಗೆಲುವಿನ ನಂತರವೂ ಸಹ ಭಾರತರತ್ನ ನೀಡಬೇಕೆಂಬ ಅಭಿಲಾಷೆ ಕೇಳಿಬಂತು. ಆಗ ಅವರೇ ಪ್ರಧಾನಮಂತ್ರಿಗಳಾಗಿದ್ದರು. ಇದಕ್ಕಿಂತ ಹಿಂದೆ 1955ರಲ್ಲಿ ಸ್ವತಃ ಜವಾಹರಲಾಲ್ ನೆಹರೂರವರು ಮತ್ತು 1971ರಲ್ಲಿ ಇಂದಿರಾ ಗಾಂಧಿಯವರು ತಮ್ಮದೇ ಸರ್ಕಾರದ ಸಮಯದಲ್ಲಿ ತಮ್ಮನ್ನು ತಾವೇ ಭಾರತ ರತ್ನದಿಂದ ಗೌರವಿಸಿಕೊಂಡಿದ್ದರು.</p>
<p>ಪ್ರಧಾನಮಂತ್ರಿಯ ಸಲಹೆ ಮೇರೆಗೆ ರಾಷ್ಟ್ರಪತಿಯವರು ಭಾರತರತ್ನ ನೀಡುವ ತೀರ್ಮಾನ ಕೈಗೊಳ್ಳುತ್ತಾರೆ. ರಾಷ್ಟ್ರಪತಿಗಳಾಗಿದ್ದ ರಾಜೇಂದ್ರ ಪ್ರಸಾದ್‍ರವರು ಪಂಡಿತ್ ನೆಹರೂರವರನ್ನು ಹಾಗೂ ರಾಷ್ಟ್ರಪತಿ ವಿ. ವಿ. ಗಿರಿಯವರು ಶ್ರೀಮತಿ ಇಂದಿರಾ ಗಾಂಧಿಯವರನ್ನು ಭಾರತರತ್ನದಿಂದ ಸನ್ಮಾನಿಸಿದ್ದರು. ಕಾರ್ಗಿಲ್ ಯುದ್ಧದಲ್ಲಿ ಭಾರತದ ವಿಜಯದ ನಂತರ ವಾಜಪೇಯಿಯವರಿಗೆ ಭಾರತರತ್ನ ನೀಡಬೇಕೆಂದು ಬಿಜೆಪಿಯಲ್ಲಿ ಅನೇಕ ಬಾರಿ ಮಾತಾಯಿತು. ಕ್ಯಾಬಿನೆಟ್‍ನ ಸಹವರ್ತಿಗಳು ಸಹ ಅನೇಕ ಬಾರಿ ವಾಜಪೇಯಿಯವರ ಬಳಿ ಈ ಪ್ರಸ್ತಾವನೆ ಒಯ್ದರು ಮತ್ತು ನೆಹರು ಹಾಗೂ ಶ್ರೀಮತಿ ಇಂದಿರಾ ಗಾಂಧಿಯವರು ಸ್ವತಃ ಭಾರತರತ್ನ ಕೊಟ್ಟುಕೊಂಡ ಉದಾಹರಣೆ ನೀಡಿದರು. ಪ್ರತಿ ಬಾರಿಯೂ ಕೂಡ ವಾಜಪೇಯಿಯವರು ಈ ಪ್ರಸ್ತಾವನೆಯನ್ನು ತಳ್ಳಿ ಹಾಕಿದರು.</p>
<p>ಪಂಡಿತ್ ನೆಹರು ಹಾಗೂ ಶ್ರೀಮತಿ ಇಂದಿರಾ ಗಾಂಧಿಯವರಿಗೆ ಅವರ ಯಾವ ಸೇವೆ ಗಮನಿಸಿ ಭಾರತ ರತ್ನ ನೀಡಲಾಗಿದೆ ಹಾಗೂ ಆ ಇಬ್ಬರೂ ನೇತಾರರು ಸ್ವತಃ ತಮ್ಮನ್ನು ತಾವೇ ಸನ್ಮಾನಿಸಿಕೊಳ್ಳಲು ಸ್ವಯಂ ವಶೀಲಿ ಮಾಡಿಕೊಂಡರೆ? ಎಂದು 25 ಆಗಸ್ಟ್ 2013ರಲ್ಲಿ ಕೇಳಲಾದ ಆರ್‍ಟಿಐನ ಪ್ರಶ್ನೆಗೆ ರಾಷ್ಟ್ರಪತಿ ಭವನವು ಮಾಹಿತಿ ನೀಡಲಿಲ್ಲ ಮತ್ತು ಉತ್ತರಿಸಲಿಲ್ಲ.</p>
<p>ವಾಜಪೇಯಿಯವರಿಗೆ ಭಾರತರತ್ನ ನೀಡಬೇಕೆಂದು ಬಿಜೆಪಿ ನಾಯಕರಾದ ಲಾಲ್‍ಕೃಷ್ಣ ಆಡ್ವಾಣಿಯವರು ಪ್ರಧಾನಿಗಳಾಗಿದ್ದ ಡಾ|| ಮನಮೋಹನ್‍ಸಿಂಗ್‍ರವರಿಗೆ ಪತ್ರದ ಮೂಲಕ ಬೇಡಿಕೆಯಿಟ್ಟರು. ಸ್ವತಃ ಮನಮೋಹನ್ ಸಿಂಗ್‍ರವರು ಕೂಡ ಇದರ ವಿರುದ್ಧವಿರಲಿಲ್ಲ ಎಂದು ಹೇಳಲಾಗುತ್ತದೆ. ಆದರೆ ಕಾಂಗ್ರೆಸ್ ಅಧ್ಯಕ್ಷರಾದ ಸೋನಿಯಾರವರು ಈ ವಿಷಯದ ಪರವಾಗಿರಲಿಲ್ಲ. ಡಾ|| ಮನಮೋಹನ್‍ಸಿಂಗ್‍ರವರಿಗೆ ವಾಜಪೇಯಿಯವರ ಮೇಲೆ ಅಪಾರವಾದ ಗೌರವ. ತೊಂಭತ್ತರ ದಶಕದಲ್ಲಿ ನರಸಿಂಹರಾವ್‍ರವರ ಸರ್ಕಾರದಲ್ಲಿ ಮನಮೋಹನಸಿಂಗ್‍ರವರು ಹಣಕಾಸುಮಂತ್ರಿಯಾಗಿದ್ದರು. ಆಗ ಅವರ ಆರ್ಥಿಕ ನೀತಿಗಳನ್ನು ಲೋಕಸಭೆಯಲ್ಲಿ ವಾಜಪೇಯಿಯವರು ತೀವ್ರವಾಗಿ ಖಂಡಿಸಿದ್ದರು. ಇದರಿಂದ ನೊಂದ ಮನಮೋಹನ್‍ಸಿಂಗ್‍ರವರು ರಾಜೀನಾಮೆ ನೀಡಲು ನರಸಿಂಹರಾವ್‍ರವರ ಬಳಿಗೆ ಹೋದರು. ಈ ವಿಷಯವನ್ನು ನರಸಿಂಹರಾವ್‍ರವರು ವಾಜಪೇಯಿರವರಿಗೆ ಹೇಳಿದರು ಹಾಗೂ ಸಾಂತ್ವನ ಹೇಳಲು ಕೇಳಿಕೊಂಡರು. ವಾಜಪೇಯಿರವರು ಮನಮೋಹನ್‍ಸಿಂಗ್ ಜೊತೆ ಮಾತಾಡಿ ಸಾಂತ್ವನ ಹೇಳಿದರು. ಆಗಿನಿಂದ ಮನಮೋಹನ್‍ಸಿಂಗ್‍ರವರಲ್ಲಿದ್ದ ವಾಜಪೇಯಿರವರ ಬಗೆಗಿನ ಗೌರವ ಮತ್ತಷ್ಟು ಹೆಚ್ಚಾಯಿತು.</p>
<p>2009ರ ನಂತರ ವಾಜಪೇಯಿರವರ ಆರೋಗ್ಯ ಒಂದೇ ಸಮ ಇಳಿಯಿತು. ಆಗ ಆದ ಸ್ಟ್ರೋಕ್‍ನ ತರುವಾಯ ಮಾತಾಡಲೂ ಅವರಿಗೆ ಕಷ್ಟವಾಗತೊಡಗಿತು. ಅವರ ಸಹಾಯಕರಾದ ಶಿವಕುಮಾರ್ ಹೇಳುತ್ತಾರೆ - 'ಅವರನ್ನೀಗ ಸ್ವಸ್ಥರೆಂದಾಗಲೀ ಅಥವಾ ಅಸ್ವಸ್ಥರೆಂದಾಗಲೀ ಹೇಳಲಾಗುವುದಿಲ್ಲ.' ದಿನನಿತ್ಯದ ಜರೂರತ್ತುಗಳನ್ನು ಪೂರೈಸಲು ಸಹಕರಿಸುವ ಹಾಗೂ ಸತತ ಇಪ್ಪತ್ನಾಲ್ಕು ಗಂಟೆಗಳೂ ಅವರ ಸ್ವಾಸ್ಥ್ಯದ ಕಡೆ ಗಮನ ನೀಡುವ ಸೇವಕರಿರುತ್ತಾರೆ.</p>
<p>ವಾಜಪೇಯಿರವರ ಹದಗೆಟ್ಟ ಆರೋಗ್ಯದ ಕಾರಣದಿಂದ ಬಿಜೆಪಿಯು 2009ರಲ್ಲಿ ಲಾಲ್‍ಕೃಷ್ಣ ಆಡ್ವಾಣಿಯವರ ನೇತೃತ್ವದಲ್ಲಿ ಚುನಾವಣೆಯನ್ನೆದುರಿಸಿತು. ಆದರೆ ಜನತೆ ಮತ್ತೆ ಯುಪಿಎಗೆ ಸರ್ಕಾರ ರಚಿಸಲು ಅವಕಾಶ ಮಾಡಿಕೊಟ್ಟಿತು. 2014ರ ಚುನಾವಣೆಗಿಂತ ಮುಂಚೆ ಬಿಜೆಪಿ ಪಾರ್ಟಿಯು ನಾಯಕತ್ವದ ಕೊರತೆಯ ಸಂಕಟದ ಕಾವನ್ನನುಭವಿಸಿತು. ಆಗ ಸಂಘ ಪರಿವಾರವು ಗುಜರಾತಿನ ಮುಖ್ಯಮಂತ್ರಿ ನರೇಂದ್ರ ಮೋದಿಯವರ ನೇತೃತ್ವದಲ್ಲಿ ಚುನಾವಣೆಯೆದುರಿಸುವ ಪಂಥ ಕಟ್ಟಿತು. ಆಗ ಲಾಲ್‍ಕೃಷ್ಣ ಆಡ್ವಾಣಿಯವರು ಬಹಿರಂಗವಾಗಿ ನರೇಂದ್ರ ಮೋದಿಯವರ ವಿರುದ್ಧ ಮೈದಾನಕ್ಕಿಳಿದರು. ತಮ್ಮ ಅಸಮಾಧಾನವನ್ನು ಸಾರ್ವಜನಿಕಗೊಳಿಸಿದರು. ಆದರೆ ಬಿಜೆಪಿಯು ಮೋದಿಯವರ ನೇತೃತ್ವದಲ್ಲಿ ಕೇವಲ ಚುನಾವಣೆ ಮಾತ್ರ ಎದುರಿಸಲಿಲ್ಲ ಬದಲಾಗಿ ಹಿಂದೆಂದಿಗಿಂತ ಅತಿ ಹೆಚ್ಚು ಸ್ಥಾನಗಳಿಸಿ ವಿಜಯಸಾಧಿಸಿತು ಮತ್ತು ಪೂರ್ಣ ಬಹುಮತದೊಡನೆ ಸರ್ಕಾರ ರಚಿಸಿತು.</p>
<p>ಚುನಾವಣೆಯಲ್ಲಿ ಗೆದ್ದ ಬಳಿಕ ಮೋದಿಯವರು ಆಶೀರ್ವಾದ ಪಡೆಯಲು ವಾಜಪೇಯಿಯವರ ಬಳಿ ತೆರಳಿದರು. ಆಡ್ವಾಣಿಯವರ ನಿವಾಸಕ್ಕೂ ತೆರಳಿದರು. ಮೋದಿಯವರು ಆಡ್ವಾಣಿಯವರ ಪಾದ ಮುಟ್ಟಿ ನಮಸ್ಕರಿಸುತ್ತಿರುವ ಚಿತ್ರಗಳು ಕೂಡ ಪತ್ರಿಕೆಗಳಲ್ಲಿ ಮುದ್ರಿತವಾದವು. ಅಲ್ಲಿವರೆಗೆ 'ಅಟಲ್ ಆಡ್ವಾಣಿ ಕಮಲ್ ನಿಶಾನ್, ಮಾಂಗ್ ರಹಾ ಹೈ ಹಿಂದುಸ್ತಾನ್' ಎಂಬ ಘೋಷಣೆ ಕೂಗುತ್ತಿದ್ದ ಬಿಜೆಪಿಗೆ ಅವರಿಬ್ಬರನ್ನು ಬಿಟ್ಟರೆ ಪಾರ್ಟಿಯಲ್ಲಿ ಬೇರೆ ಯಾರೂ ಬಲವಾದ ನಾಯಕರಿಲ್ಲ ಎಂದು ಅನ್ನಿಸುತ್ತಿತ್ತು. ಆದರೆ 26 ಆಗಸ್ಟ್ 2014ರಲ್ಲಿ ಮೋದಿಯವರು ಬಿಜೆಪಿಯ ಸಂಸದೀಯ ಬೋರ್ಡಿನ ಪುನರ್ರಚನೆ ಮಾಡಿದಾಗ ಅದರಲ್ಲಿ ವಾಜಪೇಯಿ, ಆಡ್ವಾಣಿಯವರಲ್ಲದೆ ಡಾ|| ಮುರುಳಿ ಮನೋಹರ ಜೋಷಿಯವನ್ನೂ ದೂರ ಸರಿಸಿದ್ದರು. ಹೊಸ ಪೀಳಿಗೆಗೆ ಅವಕಾಶ ನೀಡಲಾಗುತ್ತಿದೆ ಎಂದು ಹೇಳಿದರು. ಮೂವರೂ ನಾಯಕರುಗಳನ್ನು ಸಂಸದೀಯ ಬೋರ್ಡಿನಿಂದ ತೆಗೆದು ಒಂದು ಹೊಸ ಮಾರ್ಗದರ್ಶಕ ಮಂಡಳಿಯಲ್ಲಿ ಔಪಚಾರಿಕ ಸ್ಥಾನ ನೀಡಲಾಯಿತು. ಅದು ಕ್ರಮೇಣ 'ಮೂಕ ದರ್ಶಕ ಮಂಡಳಿ' ಎಂದು ಕರೆಸಿಕೊಂಡಿತು. ಮೋದಿಯವರ ಸರ್ಕಾರವು ವಾಜಪೇಯಿಯವರ ಜನ್ಮದಿನವನ್ನು 'ಸುಶಾಸನ್ ದಿವಸ್' ಎಂದು ಆಚರಿಸುವ ಘೋಷಣೆ ಮಾಡಿತು ಮತ್ತು ತನ್ನ ಸರ್ಕಾರದ ಆನೇಕ ಯೋಜನೆಗಳನ್ನು ಅಟಲ್‍ರವರ ಹೆಸರಿನಲ್ಲಿ ಜಾರಿಗೆ ತಂದಿತು. ಹೊಸ ಸರ್ಕಾರದ ಹೊಸ ಪ್ರಕಾರದ ಆಡಳಿತದಲ್ಲಿ ಅಟಲ್ ಬಿಹಾರಿ ವಾಜಪೇಯಿಯವರ ಹೆಸರು ಹಾಗೂ ಅವರ ವ್ಯಕ್ತಿತ್ವದ ಬಗ್ಗೆ ಎಷ್ಟು ಮಹದಭಿಮಾನವಿದೆ ಎಂಬುದು ಇದರಿಂದ ಅರಿವಾಗುತ್ತದೆ. ನಮ್ಮ ದೇಶದಲ್ಲಷ್ಟೇ ಅಲ್ಲ ಜಗತ್ತಿನ ಹೆಚ್ಚು ದೇಶಗಳಲ್ಲಿ ಕೂಡ ಅಟಲ್ ಬಿಹಾರಿ ವಾಜಪೇಯಿಯವರ ವಿದೇಶ ನೀತಿ ಹಾಗೂ ವಿದೇಶಗಳಲ್ಲಿ ವಾಸಿಸುತ್ತಿರುವ ಭಾರತೀಯರನ್ನು ಜೊತೆ ಜೊತೆ ಕರೆದುಕೊಂಡೊಯ್ಯುವ ನಡೆಯ ಪ್ರಭಾವ ಇಂದಿಗೂ ಸಹ ಕಂಡು ಬರುತ್ತದೆ. ಎಂದೇ ಆಗಲಿ ಭಾರತದ ಬೇರೊಬ್ಬ ಪ್ರಧಾನಮಂತ್ರಿ ಆ ದೇಶಕ್ಕೆ ಹೋದರೆ ಆ ದೇಶದ ಜನತೆ ಯಾವುದೋ ಒಂದು ನೆಪದಲ್ಲಿ ವಾಜಪೇಯಿಯವರನ್ನು ಖಂಡಿತ ನೆನೆದೇ ನೆನೆಯುತ್ತಾರೆ.</p>
<p>ಐವತ್ತು ವರ್ಷಗಳ ರಾಜಕೀಯ ಜೀವನ. ಒಂದು ವಿಶಾಲ ರಾಜಕೀಯ ಕ್ಯಾನ್ವಾಸ್. ಈ ಕ್ಯಾನ್ವಾಸಿನ ಮೇಲೆ ಸೋಲು-ಗೆಲುವು, ಸನ್ಮಾನ-ಅಪಮಾನಗಳ ಪ್ರತಿಯೊಂದು ಬಣ್ಣವು ತನ್ನ ಸಂಪೂರ್ಣ ಪ್ರಭಾವ ಹಾಗೂ ಆಕರ್ಷಕ ವಿನ್ಯಾಸವನ್ನು ಹೊಮ್ಮಿಸಿದೆ.</p>
<p>ಯಾವುದೇ ರಾಜಕೀಯ ಪಕ್ಷವಿರಲಿ, ಯಾವುದೇ ಪಕ್ಷದ ನಾಯಕನಿರಲಿ, ಯಾವ ರಾಜ್ಯವೇ ಆಗಿರಲಿ, ವಾಜಪೇಯಿಯವರ ಹೆಸರು ಹೇಳಿದರೆ ಸಾಕು ಎಲ್ಲರ ಮುಖದಲ್ಲೂ ಮಗುಳ್ನಗೆ ಮೂಡಿ ಬರುತ್ತದೆ. ದೇಶದಾದ್ಯಂತವಿರುವ ಜನಸಂಘದ ಮತ್ತು ಬಿಜೆಪಿಯ ಸಾವಿರಾರು ಕಾರ್ಯಕರ್ತರ ಬಳಿ ವಾಜಪೇಯಿಯವರ ಕುರಿತ ಪ್ರಸಂಗಗಳು ಇದ್ದೇ ಇವೆ. ಸಾಮಾನ್ಯ ಜನರಿಗೂ ಅವರ ಅನೇಕ ಮಾತುಗಳು ನೆನಪಿನಲ್ಲಿವೆ.</p>
<p>1952ಕ್ಕಿಂತ ಮುಂಚೆ ಲೋಕಸಭಾ ಚುನಾವಣೆ ಸಂದರ್ಭದಲ್ಲಿ ಅಟಲ್ ಬಿಹಾರಿ ವಾಜಪೇಯಿಯವರು ಝಾಂಸಿಯಲ್ಲಿ ಜನಸಂಘದ ಉಮೇದುವಾರರ ಪರವಾಗಿ ಚುನಾವಣೆ ಸಭೆ ನಡೆಸಲು ತೆರಳಿದರು. ಪಾರ್ಟಿಯ ಒಂದಿಬ್ಬರು ಕಾರ್ಯಕರ್ತರು ಅವರನ್ನು ಎದುರುಗೊಳ್ಳಲು ಹಾಗೂ ಕರೆದು ತರಲು ರೈಲ್ವೆ ಸ್ಟೇಷನ್ನಿಗೆ ಸೈಕಲ್ಲಿನಲ್ಲಿ ಹೋದರು. ಕೈಯಲ್ಲಿ ಒಂದು ಚಿಕ್ಕ ಚೀಲ ಹಿಡಿದುಕೊಂಡು ನಿಕ್ಕರ್ ಮತ್ತು ಅಂಗಿ ಧರಿಸಿದ ಅಟಲ್‍ರವರು ರೈಲಿನಿಂದ ಇಳಿದರು. ಬಾಪೂರಾವ್ ಸರ್‍ದೇಸಾಯಿ ಎಂಬ ಕಾರ್ಯಕರ್ತ ಟಾಂಗಾದಲ್ಲಿ ಹೋಗೋಣವೇ? ಎಂದು ಕೇಳಿದರು. ತಾವೆಲ್ಲ ಯಾವುದರಲ್ಲಿ ಬಂದಿರುವಿರಿ ಎಂದು ಅಟಲ್‍ರವರು ಕೇಳಿದರು. ಅದಕ್ಕೆ ಅವರು ನಾವೆಲ್ಲ ಸೈಕಲ್ಲಿನಲ್ಲಿ ಬಂದಿದ್ದೇವೆ ಎಂದರು. ಅಟಲ್ ಹೇಳಿದರು 'ಮತ್ತೇಕೆ ಟಾಂಗಾ? ನಾನೂ ಸೈಕಲ್ಲಿನಲ್ಲೇ ಬರುವೆ' ಎನ್ನುತ್ತಾ ಒಬ್ಬ ಕಾರ್ಯಕರ್ತನ ಸೈಕಲ್ಲಿನ ಮುಂದೆ ಕೂತು ಹೊರಟೇ ಬಿಟ್ಟರು.</p>
<p>1953ರ ಮಾತು. ಮುಂಬಯಿಯ ಸೆಂಟ್ರಲ್ ರೈಲ್ವೇ ಸ್ಟೇಷನ್ನಿನಲ್ಲಿ ಅದೇ ತಾನೆ ಬಂದ ಡೆಹ್ರಾಡೂನ್ ಎಕ್ಸ್ ಪ್ರಸ್‍ನಿಂದ ತರುಣ ಅಟಲ್‍ರವರು ಇಳಿದರು. ಒಬ್ಬ ಬೆಳ್ಳನೆಯ ಮನುಷ್ಯ ಪಂಜಾಬಿ ಸ್ವರದಲ್ಲಿ ಕೇಳಿದ. 'ತ್ವಾಡಾ ನಾಮ್ ಅಟಲ್ ಬಿಹಾರಿ ಹೈ?'</p>
<p>ಕೈ ಜೋಡಿಸಿ ಅಟಲ್‍ರವರು ಹೇಳಿದರು 'ಹೌದು. ಜನಸಂಘದ ಅಧ್ಯಕ್ಷರಾದ ದೀನದಯಾಳುರವರು ನನ್ನನ್ನು ದೆಹಲಿಯಿಂದ ಕಳಿಸಿದ್ದಾರೆ.'</p>
<p>ಮುಂಬಯಿಯ ಜನಸಂಘದ ಪ್ರಮುಖರಾದ ಪಂಜಾಬಿನ ಬಖ್ಷಿರವರು ಅಟಲ್‍ರವರನ್ನು ತಮ್ಮ ಕಾರಿನಲ್ಲಿ ಕೂಡಿಸಿಕೊಂಡು ಹೊರಟರು. ದಾರಿಯ ಜನಜಂಗುಳಿ ಮತ್ತು ಬಸ್ಸುಗಳ ರಭಸದೋಡಾಟ ನೋಡಿ ಕಣ್ಣು ಕಿರಿದು ಮಾಡಿಕೊಂಡ ಅಟಲ್‍ರವರನ್ನು ನೋಡಿ ಬಖ್ಷಿಯವರು ಚಿಂತಿತರಾದರು. ದೀನ್‍ದಯಾಳುರವರು ಈ ನವಯುವಕನನ್ನು ಸಾರ್ವಜನಿಕ ಭಾಷಣ ಮಾಡಲು ಕಳಿಸಿದರಾ? ಸಂಜೆ ವಿಲೆ ಪಾರ್ಲೆಯಲ್ಲಿ ಭಾಷಣವಿತ್ತು. ಇಂಥ ಹುಡುಗ ಏನು ತಾನೆ ಭಾಷಣ ಮಾಡಬಲ್ಲ ಎಂದು ಬಖ್ಷಿಯವರು ಚಿಂತೆಗೀಡಾಗಿದ್ದರು. ಅವರು ಅಟಲ್‍ರವರಿಗೆ ಸಿದ್ಧರಾಗಲು ಹೇಳಿದರು. ನೋಡ ನೋಡುತ್ತಲೇ ಅಟಲ್‍ರವರು ತಮ್ಮ ಜೋಳಿಗೆಯಿಂದ ಒಂದು ಪಂಚೆ ಮತ್ತು ಅಂಗಿ ಈಚೆ ತೆಗೆದರು. ಅಂಗಿಯ ತೋಳಿನ ಬಳಿ ಹರಿದುಹೋಗಿತ್ತು. ಬಖ್ಷಿಯವರು ನುಡಿದರು. 'ಜನಸಂಘದ ಸಭೆಯಲ್ಲಿ ಹರಕಲು ಅಂಗಿ ತೊಟ್ಟು ಭಾಷಣ ಮಾಡುವೆಯಾ?' ಆಗ ಅಟಲ್‍ರವರು ಮತ್ತೊಂದು ಅಂಗಿ ಈಚೆ ತೆಗೆದರು. ಅದು ಕುತ್ತಿಗೆ ಬಳಿ ಹರಿದಿತ್ತು. ಅಟಲ್‍ರವರು ನುಡಿದರು. 'ಇದರ ಮೇಲೆ ಜಾಕೆಟ್ ಹಾಕಿಕೊಳ್ಳುತ್ತೇನೆ.'</p>
<p>ಭಾಷಣದ ನಂತರ ತಿಲಕ್ ಭವನದ ಆ ಸಭಿಕರೆಲ್ಲ ಆ ನವತರುಣನಿಂದ ತುಂಬಾ ಆಕರ್ಷಿತರಾದರು. ಮುಂಬಯಿಯಲ್ಲಿನ ಅಟಲ್‍ರವರ ಮೊದಲ ಭಾಷಣ ಇದಾಗಿತ್ತು. ಗ್ವಾಲಿಯರ್‍ನವರಾದ ಕಾರಣ ಅಟಲ್‍ರವರ ಮರಾಠಿ ತುಂಬಾ ಚೆನ್ನಾಗಿತ್ತು. ಸಾಮಾನ್ಯವಾಗಿ ಮಹಾರಾಷ್ಟ್ರದಲ್ಲಿ ಅವರ ಭಾಷಣ ಮರಾಠಿಯಲ್ಲೇ ಶುರುವಾಗುತ್ತಿತ್ತು.</p>
<p>1968ರ ಮಾತಿರಬಹುದು. ಆ ದಿನಗಳಲ್ಲಿ ಜನಸಂಘದ ಕಛೇರಿ ದೆಹಲಿಯ ವಿಠ್ಠಲಭಾಯಿ ಹೌಸ್‍ನಲ್ಲಿ ಇರುತ್ತಿತ್ತು. ವಾಜಪೇಯಿಯವರು ಪಾರ್ಟಿಯ ಅಧ್ಯಕ್ಷರಾಗಿದ್ದರು. ನಿತ್ಯವೂ ಸಂಜೆ ನಾಲ್ಕಕ್ಕೆ ಪತ್ರಿಕಾಗೋಷ್ಠಿ ನಡೆಯುತ್ತಿತ್ತು. ಆಗ ನಂ 1 ಫಿರೋಜ್ ಶಾಹ್ ರೋಡ್, ಇಲ್ಲಿ ವಾಜಪೇಯಿಯವರು ವಾಸಿಸುತ್ತಿದ್ದರು. ಹಿರಿಯ ಪತ್ರಕರ್ತರಾದ ಎಚ್. ಕೆ. ದುವಾರವರು ಆ ಸಮಯದಲ್ಲಿ ಇಂಡಿಯನ್ ಎಕ್ಸ್‍ಪ್ರೆಸ್ಸಿನಲ್ಲಿ ಚೀಫ್ ಆಫ್ ಬ್ಯೂರೋ ಆಗಿದ್ದರು. ಒಂದು ದಿನ ಜನಸಂಘದ ಪ್ರೆಸ್ ಕಾನ್ಫರೆನ್ಸ್‍ನಲ್ಲಿ ಭಾಗವಹಿಸಲು ದುವಾರವರು ತಮ್ಮ ಸ್ಕೂಟರ್‍ನಲ್ಲಿ ಸಾಗುತ್ತಿದ್ದರು. ನೋಡಿದರೆ ಸುಡುವ ಬಿಸಿಲಿನಲ್ಲಿ ವಾಜಪೇಯಿರವರು ಒಂದು ಬ್ರೀಫ್‍ಕೇಸ್ ಹಿಡಿದು ಟ್ಯಾಕ್ಸಿ ಕಾಯುತ್ತಿದ್ದಾರೆ. ದುವಾರವರು ಒಂದು ಗಳಿಗೆ ಯೋಚಿಸಿ ಕೂಡಲೆ ಸ್ಕೂಟರ್ ನಿಲ್ಲಿಸಿ ಕೇಳಿದರು. 'ತಾವು ಎಲ್ಲಿಗೆ ಹೊರಟಿರುವಿರೋ ನಾನೂ ಅಲ್ಲಿಗೇ ಹೋಗುತ್ತಿರುವೆ. ಬರುವುದಾದರೆ ಜೊತೆ ಬನ್ನಿ.' ಚೂರೂ ತಡಮಾಡದೆ ವಾಜಪೇಯಿರವರು ಅವರ ಜೊತೆ ಹೊರಟೇ ಬಿಟ್ಟರು. ಅಷ್ಟು ಹೊತ್ತಿಗಾಗಲೇ ವಿಠ್ಠಲ್‍ಭಾಯಿ ಭವನದಲ್ಲಿ ಜಗದೀಶ್ ಪ್ರಸಾದ್ ಮಾಥುರ್ ಮತ್ತು ಕೆಲವು ನಾಯಕರು ಇವರ ಬರುವಿಕೆಗಾಗಿ ಕಾದುಕೂತಿದ್ದರು. ನೋಡಿ ನಗತೊಡಗಿದರು. ಮಾಥುರ್‍ರವರು ನುಡಿದರು 'ವಾಜಪೇಯಿ ರೈಡ್ಸ್ ದುವಾಸ್ ಸ್ಕೂಟರ್. ಎಂದು ನಾಳಿನ ಎಕ್ಸ್‍ಪ್ರೆಸ್‍ನಲ್ಲಿ ಬರುತ್ತೆ ನೋಡಿ' ವಾಜಪೇಯಿಯವರು ಪತ್ರಕರ್ತರ ಮಾದರಿಯಲ್ಲೇ ಉತ್ತರಿಸಿದರು, 'ದುವಾ ಟೇಕ್ಸ್ ವಾಜಪೇಯಿ ಫಾರ್ ಎ ರೈಡ್. ಎಂದು ಹೆಡ್ ಲೈನಿನಲ್ಲೇ ಬಂದಿರುತ್ತೆ ನೋಡಿ.' ತನ್ನ ಬಗ್ಗೆ ತಾನೇ ನಗುವುದು ವಾಜಪೇಯಿರವರ ವ್ಯಕ್ತಿತ್ವ ಹಾಗೂ ಸ್ವಭಾವವಾಗಿದೆ.</p>
<p>ಸಂಸದೀಯ ರಾಜಕೀಯದ ಮೊದಲ ಮೆಟ್ಟಿಲನ್ನು 1955ರಲ್ಲಿ ವಾಜಪೇಯಿರವರು ಲಖ್ನೌ ಮೂಲಕ ಹತ್ತಲು ಪ್ರಯತ್ನಿಸಿದರು ಆದರೆ ಯಶಸ್ಸು ಪಡೆಯಲಿಲ್ಲ. 1953ರ ಕಾಶ್ಮೀರ ಆಂದೋಲನದ ಸಂದರ್ಭದಲ್ಲಿ ಜೈಲಿನಲ್ಲೇ ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ಸಾವು ಸಂಭವಿಸಿತು. 1953ರ ಮೇ 11 ರಂದು ಪರ್ಮಿಟ್ ಇಲ್ಲದೇ ಕಾಶ್ಮೀರದೊಳಗೆ ನುಗ್ಗುವಾಗ ಡಾ|| ಮುಖರ್ಜಿಯವರನ್ನು ಬಂಧಿಸಲಾಯಿತು ಮತ್ತು ಜೂನ್ 23, 1953ರಂದು ಜೈಲಿನಲ್ಲೇ ಅವರ ಮರಣವಾಯಿತು.</p>
<p>ಅದೇ ಸಂದರ್ಭದಲ್ಲಿ ಲಖ್ನೌನ ಸಂಸದೆ ಶ್ರೀಮತಿ ವಿಜಯಲಕ್ಷ್ಮಿಪಂಡಿತ್‍ರವರು ತಮ್ಮ ಸ್ಥಾನಕ್ಕೆ ರಾಜೀನಾಮೆ ನೀಡಿದರು. ಏಕೆಂದರೆ ಅವರನ್ನು ಸಂಯುಕ್ತರಾಷ್ಟ್ರದಲ್ಲಿ ಮೊದಲ ರಾಯಭಾರಿಯನ್ನಾಗಿ ನೇಮಿಸಲಾಗಿತ್ತು. ವಿಜಯಲಕ್ಷ್ಮಿಯವರು ಜವಾಹರ್‍ಲಾಲ್ ನೆಹರೂರವರ ಸಹೋದರಿಯಾಗಿದ್ದರು. ಪಂಡಿತ್ ದೀನ್‍ದಯಾಳ್ ಉಪಾಧ್ಯಾಯ್‍ರವರು ಯುವಕರಾದಂತಹ ವಾಜಪೇಯಿಯವರನ್ನು ಲಖ್ನೌನ ಉಪ ಚುನಾವಣೆಯಲ್ಲಿ ಜನಸಂಘದ ಉಮೇದುವಾರರಾಗಿ ನಿಲ್ಲಿಸಿದರು. ಆದರೆ ಸಾಧನಗಳ ಕೊರತೆಯ ಕಾರಣದಿಂದ ಸೋಲುಣ್ಣಬೇಕಾಯಿತು. ಅಂದು ಜನಸಂಘದ ಬಳಿ ದುಡ್ಡೂ ಇರಲಿಲ್ಲ. ಅಷ್ಟೇ ಅಲ್ಲ ಅದಕ್ಕಿನ್ನೂ ರಾಜಕೀಯದ ಭದ್ರ ನೆಲವೊಂದು ದೊರಕಿರಲಿಲ್ಲ ಮತ್ತು ಇತರೆ ವ್ಯವಸ್ಥೆಗಳೂ ಸಹ ಇರಲಿಲ್ಲ. ಈ ಚುನಾವಣೆಯಲ್ಲಿ ಇಪ್ಪತ್ತೆಂಟು ವರ್ಷ ವಯಸ್ಸಿನ ವಾಜಪೇಯಿಯವರು ಮೂರನೇ ಸ್ಥಾನದಲ್ಲಿದ್ದರು. ಚುನಾವಣೆಯಲ್ಲಿ ವಾಜಪೇಯಿರವರು ಬಹಳ ಶ್ರಮಿಸಿದ್ದರು. ಆದರೆ ಅವರಿಗೆ ಕೇವಲ ಮೂವತ್ನಾಲ್ಕು ಸಾವಿರ ಓಟುಗಳು ಬಿದ್ದಿದ್ದವು ಮತ್ತು ಶೇಕಡ ಇಪ್ಪತ್ತೊಂಭತ್ತು ಓಟು ಬಂದಿದ್ದವು. ನಲವತ್ತೊಂಭತ್ತು ಸಾವಿರ ಓಟುಗಳನ್ನು ಪಡೆದು ಕಾಂಗ್ರೆಸ್ಸಿನ ಎಸ್.ಆರ್. ನೆಹರೂರವರು ಚುನಾವಣೆಯಲ್ಲಿ ಜಯಶೀಲರಾಗಿದ್ದರು.</p>
<p>1957ರ ಆರಂಭದಲ್ಲಿ ರಾಜಕೀಯ ನೇತಾರರೆಲ್ಲರಿಗೆ ಚುನಾವಣೆ ಸಮಯಕ್ಕೆ ಇರುತ್ತೇವೋ ಇಲ್ಲವೋ ಎಂಬ ಸಂಶಯ ಕಾಡತೊಡಗಿತು. ಏಕೆಂದರೆ ಹಿಂದಿನ ವರ್ಷ ರಾಜ್ಯಗಳ ಪುನರ್ರಚನೆ ಆಗಿತ್ತು. ಭಾಷಾವಾರು ರಾಜ್ಯಗಳ ರಚನೆಯಾಗಿತ್ತು. ಅನೇಕ ಕ್ಷೇತ್ರಗಳಲ್ಲಿ ಅಶಾಂತಿಯ ವಾತಾವರಣವಿತ್ತು. ಆದರೆ ಚುನಾವಣೆಗಳು ಸರಿಯಾದ ಸಮಯಕ್ಕೆ ನಡೆದವು. ಲೋಕಸಭೆಯ ಜೊತೆ ಜೊತೆಗೆ ವಿಧಾನ ಸಭೆಗಳ ಚುನಾವಣೆಗಳೂ ನಡೆದವು. ಇಪ್ಪತ್ತು ಕೋಟಿ ಮತದಾತರು ಮತ ಹಾಕಿದರು.</p>
<p>ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ಸ್ಥಾನ ತುಂಬಲು ಎಲ್ಲರಿಗಿಂತ ಯೋಗ್ಯನಾದ ಯುವಕನೆಂದರೆ ವಾಜಪೇಯಿಯವರು ಮಾತ್ರ ಎಂದು ಪಂಡಿತ್ ದೀನ್‍ದಯಾಳ ಉಪಾಧ್ಯಾಯರು ಬಗೆದಿದ್ದರು. ಅಷ್ಟೇ ಅಲ್ಲ ಪಕ್ಷ ಸೋತರೂ ಪರವಾಗಿಲ್ಲ ವಾಜಪೇಯಿಯವರನ್ನು ಸಂಸತ್ತಿಗೆ ಕಳಿಸಲೇಬೇಕು ಎಂದು ತೀರ್ಮಾನಿಸಿದ್ದರು. 1957ರ ಎರಡನೇ ಲೋಕಸಭಾ ಚುನಾವಣೆಯಲ್ಲಿ ವಾಜಪೇಯಿಯವರಿಗೆ ಮೂರು ಸ್ಥಾನಗಳಲ್ಲಿ ನಿಲ್ಲಬೇಕಾಗಿ ಬಂತು. ಲಖ್ನೌನ ಉಪಚುನಾವಣೆಯಲ್ಲಿ ಮತಗಳು ಚೆನ್ನಾಗಿ ಬಿದ್ದಿದ್ದರಿಂದ ಅಲ್ಲಿಂದಲೂ ಕಣಕ್ಕಿಳಿದು ಸೆಣಸಲು ನಿರ್ಧರಿಸಲಾಯಿತು. ಗೆಲ್ಲುವ ಸಿದ್ಧತೆಗಳನ್ನೆಲ್ಲ ಹೇಳಿಕೊಟ್ಟು ನಿಲ್ಲಿಸೋಣವೆಂದರೆ ಮಥುರಾದಂತಹ ಕಷ್ಟಸಾಧ್ಯವಾದ ಕ್ಷೇತ್ರದಲ್ಲಿ ಎಷ್ಟು ಹುಡುಕಿದರೂ ಯೋಗ್ಯ ಅಭ್ಯರ್ಥಿ ಯಾರೂ ಸಿಗುತ್ತಿರಲಿಲ್ಲ. ಅಲ್ಲಿನ ಎಲ್ಲಾ ವಿಧಾನಸಭಾ ಕ್ಷೇತ್ರಗಳಲ್ಲಿ ಸೆಣಸಲು ನಿರ್ಧರಿಸಿದ್ದರು. ಏಕೆಂದರೆ ಮೊದಲನೆಯದಾಗಿ ಖರ್ಚು ಕಡಿಮೆ ಮತ್ತು ಪಕ್ಷದ ಠೇವಣಿ ಉಳಿವ ಭರವಸೆಯಿತ್ತು. ಬಲರಾಮ್‍ಪುರದಲ್ಲಿ ಪಾರ್ಟಿಯ ಸ್ಥಿತಿ ಚೆನ್ನಾಗಿಯೇ ಇತ್ತು. ಆದರೆ ವಾಜಪೇಯಿಯವರು ಬಲರಾಮ್‍ಪುರಕ್ಕೆ ಯಾವತ್ತೂ ಹೋಗಿಯೇ ಇರಲಿಲ್ಲ. 1948ರಲ್ಲಿ ಸ್ವಾಮಿ ಕರಪಾತ್ರಿಯವರು ಬಲರಾಮ್‍ಪುರದಲ್ಲೇ ರಾಮರಾಜ್ಯ ಪರಿಷತ್ ಸ್ಥಾಪಿಸಿದ್ದರು. ಮೊದಲ ಬಾರಿ ವಾಜಪೇಯಿಯವರು ಬಲರಾಮ್‍ಪುರದಿಂದಲೇ ಗೆದ್ದು ಆರಿಸಿ ಬಂದರು. ಅವರಿಗೆ ಒಂದು ಲಕ್ಷದ ಇಪ್ಪತ್ತು ಸಾವಿರ ಓಟುಗಳು ಬಿದ್ದವು. ತಮ್ಮ ಪ್ರತಿಸ್ಪರ್ಧಿ ಹೈದರ್ ಹುಸೈನ್ ಆ ಕ್ಷೇತ್ರದಲ್ಲಿ ತನ್ನದೇ ಆದ ಪ್ರಭಾವ ಬೀರಿದ್ದರೂ ಅವರಿಗಿಂತ ಹತ್ತು ಸಾವಿರ ಮತಗಳನ್ನು ಹೆಚ್ಚು ಪಡೆದು ವಾಜಪೇಯಿಯವರು ವಿಜಯ ಸಾಧಿಸಿದ್ದರು. ಎರಡನೇ ಲೋಕಸಭೆಯಲ್ಲಿ ಜನಸಂಘದ ನಾಲ್ವರು ಸದಸ್ಯರು ಚುನಾಯಿತರಾದರು. ಬಲರಾಮ್‍ಪುರದಿಂದ ವಾಜಪೇಯಿಯವರಲ್ಲದೆ ಹರ್‍ದೋಯಿ ಸೀಟು ಮತ್ತು ಮಹಾರಾಷ್ಟ್ರದಲ್ಲಿ ಧೂಲಿಯಾ ಹಾಗೂ ರತ್ನಗಿರಿ ಎಂಬ ಎರಡು ಸೀಟುಗಳಲ್ಲಿ ಪಾರ್ಟಿಗೆ ಜಯವಾಯಿತು. ಜನಸಂಘಕ್ಕೆ ಶೇಕಡಾ 6 ರಷ್ಟು ಓಟುಗಳು ಬಿದ್ದವು. ವಾಜಪೇಯಿಯವರು ಲಖ್ನೌನಲ್ಲಿ ಸೋತರು. ಅವರಿಗೆ ಶೇಕಡಾ 33 ಓಟು ದೊರೆತವು. ಮಥುರಾದಲ್ಲಂತೂ ವಾಜಪೇಯಿಯವರ ಠೇವಣಿ ಹೋಯಿತು. ಅವರಿಗೆ ಕೇವಲ 24 ಸಾವಿರ ಓಟುಗಳು ಸಿಕ್ಕಿದ್ದವು. ಐವರು ಉಮೇದುವಾರರಲ್ಲಿ ನಾಲ್ಕನೇ ಸ್ಥಾನದಲ್ಲಿ ಉಳಿದರು.</p>
<p>1962ರ ಲೋಕಸಭಾ ಚುನಾವಣೆಯ ಸೋಲಿನ ನಂತರವೂ ಪಂಡಿತ್ ದೀನ್‍ದಯಾಳ್ ಉಪಾಧ್ಯಾಯರು ಸಂಸತ್ತಿನಲ್ಲಿ ವಾಜಪೇಯಿಯವರನ್ನು ಬಳಸಿಕೊಳ್ಳಬಯಸಿದರು. ಹೀಗಾಗಿ ಅವರನ್ನು ಉತ್ತರಪ್ರದೇಶದಿಂದ ರಾಜ್ಯಸಭೆಗೆ ಕಳಿಸಲಾಯಿತು. 3 ಏಪ್ರಿಲ್ 1962ರಂದು ವಾಜಪೇಯಿಯವರು ರಾಜ್ಯಸಭೆಗೆ ಆಯ್ಕೆಯಾದರು. ಅಲ್ಲಿ ಅವರನ್ನು ಜನಸಂಘದ ಸಂಸದೀಯ ದಳದ ನಾಯಕನಾಗಿ ನಿಯುಕ್ತಿಗೊಳಿಸಲಾಯಿತು. ಸಂಸದನಾಗಿ ವಾಜಪೇಯಿಯವರು 1965ರಲ್ಲಿ ಮೊದಲ ಬಾರಿ ವಿದೇಶ ಪ್ರವಾಸಕ್ಕೆ ತೆರಳಿದರು. ಈ ಪ್ರಥಮ ವಿದೇಶ ಯಾತ್ರೆಯಲ್ಲಿ ಸಂಸದೀಯ ಪ್ರತಿನಿಧಿ ಮಂಡಳಿಯ ಜೊತೆಯಲ್ಲಿ ಪೂರ್ವಆಫ್ರಿಕಾದ ದೇಶಗಳನ್ನು ಕುರಿತು ಪ್ರವಾಸ ಹೊರಟಿದ್ದರು.</p>
<p>ಸಂಸತ್ತಿನ ಇತಿಹಾಸದಲ್ಲಿ 6 ಮೇ 1961ರ ದಿನವನ್ನು ಸದಾ ನೆನಪಿನಲ್ಲಿಟ್ಟುಕೊಳ್ಳಲಾಗುವುದು. ಅಂದು ಮೊದಲ ಬಾರಿ ಸಂಸತ್ತಿನ ಎರಡೂ ಸದನಗಳ ಸಂಯುಕ್ತ ಸಭೆ ನಡೆದಿತ್ತು. ಈ ಮಾತು ಕೇಳಿ ಅಚ್ಚರಿಯಾಗಬಹುದು ಏನೆಂದರೆ ಅದು ವರದಕ್ಷಿಣೆಯಂತಹ ಸಾಮಾಜಿಕ ಪಿಡುಗಿನ ಬಗೆಗಿನ ಬಿಲ್ ಕುರಿತು ಕರೆದ ಸಭೆಯಾಗಿತ್ತು. ಕಾನೂನನ್ನು ಎಷ್ಟು ಕಠಿಣಗೊಳಿಸಬೇಕು ಎಂಬ ಬಗ್ಗೆ ಎರಡೂ ಸದನಗಳಲ್ಲಿ ಭಿನ್ನಾಭಿಪ್ರಾಯವಿತ್ತು. ರಾಜ್ಯ ಸಭೆಯು ಕಠಿಣ ಕಾನೂನಿನ ಪರವಾಗಿತ್ತಾದರೂ ಹುಡುಗಿಯ ವಿವಾಹದಲ್ಲಿ ಅವಳ ತಂದೆ ಅಥವಾ ಸಂಬಂಧಿಕರು ಸ್ವ-ಇಚ್ಛೆಯಿಂದ ಹಣ ಅಥವಾ ಒಡವೆ ನೀಡ ಬಯಸಿದರೆ ಅದನ್ನು ವರದಕ್ಷಿಣೆಯ ಪರಿಧಿಯಿಂದ ಮುಕ್ತಗೊಳಿಸಬೇಕು ಎಂಬುದು ಅನೇಕ ಸದಸ್ಯರ ಅಭಿಪ್ರಾಯವಾಗಿತ್ತು. ಆದರೆ ಬಹುಮತ ಇದರ ವಿರುದ್ಧವಿತ್ತು.</p>
<p>ಮದುವೆಯಲ್ಲಿ ಸ್ವ ಇಚ್ಛೆಯಿಂದ ಹಣ ಮತ್ತು ಉಡುಗೊರೆ ಕೊಟ್ಟರೆ ಅದನ್ನು ತಡೆಯುವುದು ಹೇಗೆ? ಇದು ಸರ್ಕಾರದ ಹೇಳಿಕೆಯಾಗಿತ್ತು. ಉಡುಗೊರೆಗಳನ್ನು ಎರಡು ಸಾವಿರ ರೂಪಾಯಿಗಳವರೆಗೆ ಸೀಮಿತಗೊಳಿಸಬೇಕು ಎಂದು ವಾಜಪೇಯಿಯವರು ನಡುದಾರಿಯೊಂದನ್ನು ತೋರಿಸುತ್ತ ಹೇಳಿದರು. ಅರವತ್ತರ ದಶಕದಲ್ಲಿ ಎರಡುಸಾವಿರ ರೂಗಳಿಗೆ ಬಹಳ ಬೆಲೆಯಿತ್ತು. ಆದರೆ ಅವರ ಪ್ರಸ್ತಾವನೆ ಬಿದ್ದು ಹೋಯಿತು. ಇದರ ಪರವಾಗಿ 192 ಓಟುಗಳು ಬಿದ್ದವು. ವಿರುದ್ಧವಾಗಿ 230. ವರದಕ್ಷಿಣೆ ಕೊಡುವುದು ಮತ್ತು ತೆಗೆದುಕೊಳ್ಳುವುದು ಎರಡೂ ಸಹ ಅಪರಾಧವಾಗಿರುತ್ತದೆ ಜೊತೆ ಜೊತೆಗೆ ಬಾಯಿ ಬಿಟ್ಟು ಕೇಳುವುದು ಶಿಕ್ಷಾರ್ಹ ಅಪರಾಧವಾಗಿರುತ್ತದೆ ಎಂಬ ನಿರ್ಣಯ ಮಂಡಿಸಲಾಯಿತು. ಆರು ತಿಂಗಳವರೆಗೆ ಸಜೆ ಎಂದು ನಿಗದಿಗೊಳಿಸಲಾಯಿತು.</p>
<p>ಈ ನಿರ್ಣಯದ ಬಗ್ಗೆ ಚರ್ಚಿಸುತ್ತ ವಾಜಪೇಯಿಯವರು ಹೇಳಿದರು 'ದೇಶದ ಆರ್ಥಿಕ ಪ್ರಗತಿಯ, ಶಿಕ್ಷಣ ಪ್ರಸಾರದ, ಜಾತಿ ಬೇಧದ ನಿರ್ಮೂಲನೆಯ ಮತ್ತು ಹುಡುಗ - ಹುಡುಗಿಯರು ಮುಕ್ತ ಭಾವನೆಗಳಿಂದ ವಿವಾಹವಾಗುವ ಅವಶ್ಯಕತೆ ಈಗ ತುಂಬಾ ಇದೆ. ಈ ಮಾತಿಗೆ ಮೊದಲು ಗಮನ ಕೊಡಬೇಕು. ಮದುವೆಗಳನ್ನು ದೇವರು ನಿರ್ಧರಿಸುವುದಲ್ಲ ಅದು ಪರಸ್ಪರ ಒಪ್ಪಿ ನಿರ್ಧರಿಸುವಂತಾಗಬೇಕು. ಆಗ ಮಾತ್ರ ವರದಕ್ಷಿಣೆ ನಿಲ್ಲುತ್ತದೆ.'</p>
<p>ಅರವತ್ತರ ದಶಕದಲ್ಲಿ ಜನಸಂಘವು ಇನ್ನೂ ದೊಡ್ಡ ಪಾರ್ಟಿಯಾಗಿ ಹೊರಮೊಮ್ಮಿರಲಿಲ್ಲ. ಬಹಳಷ್ಟು ಉದ್ಯಮಿಗಳು ಅಧಿಕಾರರೂಢ ಕಾಂಗ್ರೆಸ್ಸಿಗೆ ಚಂದಾ ಕೊಡುತ್ತಿದ್ದರಾದ್ದರಿಂದ ಜನಸಂಘವು ಹಣದ ಕೊರತೆಯನ್ನು ಎದುರಿಸುತ್ತಿತ್ತು. ಆಗ ವಾಜಪೇಯಿಯವರು 1962ರ ಆಗಸ್ಟ್‍ನಲ್ಲಿ ಒಂದು ಪ್ರೈವೇಟ್ ಮೆಂಬರ್ ಬಿಲ್ ಹಿಡಿದು ಬಂದರು. ಕಂಪನೀಸ್ ಆಕ್ಟ್ 1956ರ ಶಾಸನದ ಬದಲಾವಣೆಗೆ ಈ ಬಿಲ್ಲಿನಲ್ಲಿ ಸಲಹೆ ನೀಡಲಾಗಿತ್ತು. ಶೇರ್‍ಹೋಲ್ಡರ್ರ್ಸ್‍ಗಳ ಹಣವನ್ನು ರಾಜಕೀಯ ಪಕ್ಷಗಳಿಗೆ ಚಂದಾ ರೂಪವಾಗಿ ನೀಡುವ ನೈತಿಕ ಅಧಿಕಾರ ಕಂಪನಿಗಳಿಗೆ ಇಲ್ಲವಾದ್ದರಿಂದ ಕಂಪನಿಗಳು ರಾಜಕೀಯ ಪಕ್ಷಗಳಿಗೆ ಚಂದಾ ನೀಡುವುದನ್ನು ತಡೆಹಿಡಿಯಬೇಕು ಎಂದು ಬಿಲ್ಲಿನಲ್ಲಿ ಹೇಳಲಾಗಿತ್ತು. ಲಾಭ ಮಾಡಿಕೊಳ್ಳಲು ಇರುವ ಕಂಪನಿಗಳು ತಮ್ಮ ದುಡ್ಡನ್ನು ರಾಜಕೀಯ ಪಕ್ಷಗಳಿಗೆ ಏಕೆ ಕೊಡುತ್ತಾರೆ? ಮತ್ತೆ ಅದರಿಂದ ರಾಜಕೀಯ ಹೊಲಸಾಗುತ್ತದೆ. ವಾಜಪೇಯಿಯವರು ಹೇಳಿದರು - 'ಚಂದಾ ಬೇಕಾದರೆ ರಾಜಕೀಯ ಪಕ್ಷಗಳು ಜನರ ಬಳಿಗೆ ಹೋಗಬೇಕು. ಜನತೆ ಅವರಿಗೆ ಸಹಾಯ ಮಾಡಲಿ.' ಬಿಲ್ ಕುರಿತು ಸಂಸತ್ತಿನಲ್ಲಿ ಒಳ್ಳೆ ಚರ್ಚೆಯಾಯಿತು. ಆದರೆ ಬಿಲ್ ಪಾಸಾಗದೆ ಹೋಯಿತು.</p>
<p>ಸಂವಿಧಾನದ ಎಂಟನೇ ಪರಿಚ್ಛೇದದಲ್ಲಿ ಸಿಂಧಿ ಭಾಷೆಯನ್ನು ಸೇರಿಸಬೇಕೆಂದು ಪ್ರೈವೇಟ್ ಮೆಂಬರ್ ಬಿಲ್ ಹಿಡಿದುಕೊಂಡು 1962ರಲ್ಲಿ ವಾಜಪೇಯಿಯವರು ಹೊರಟರು. ಸಿಂಧಿ ಭಾಷೆ ಮಾತಾಡುವ ಹೆಚ್ಚು ಜನರು ಜನಸಂಘದ ಸಮರ್ಥಕರಾಗಿದ್ದರು. ಕೆ.ಆರ್. ಮಲ್‍ಕಾನಿ ಹಾಗೂ ಎಲ್.ಕೆ. ಆಡ್ವಾಣಿಯವರಂತಹ ನಾಯಕರು ಕೂಡ ಇದ್ದರು. ಆದರೆ ನೆಹರೂರವರ ನಿಲುವು ಈ ಬಿಲ್ ಪಾಸ್ ಮಾಡುವ ಪರವಾಗಿ ಇರಲಿಲ್ಲ ಆದ್ದರಿಂದ ವಾಜಪೇಯಿರವರು ಬಿಲ್ಲನ್ನು ವಾಪಸ್ಸು ತೆಗೆದುಕೊಂಡರು. ಆಮೇಲೆ 1967ರಲ್ಲಿ ಜನಸಂಘದ ಸದಸ್ಯರೇ ಆಗಿದ್ದ ಯು.ಎನ್. ತ್ರಿವೇದಿಯವರ ಪ್ರೈವೇಟ್ ಮೆಂಬರ್ ಬಿಲ್ಲನ್ನು ಸರ್ಕಾರ ತನ್ನದಾಗಿ ಸ್ವೀಕರಿಸಿತು ಮತ್ತು ಸಿಂಧಿ ಭಾಷೆಯನ್ನು ಎಂಟನೇ ಪರಿಚ್ಛೇದದಲ್ಲಿ ಸೇರಿಸುವ ಗೊತ್ತುವಳಿ ಮಾಡಿತು.</p>
<p>ಬಹಳ ದೀರ್ಘಕಾಲದವರೆಗೆ ವಾಜಪೇಯಿಯವರ ಮಿತ್ರರಾಗಿದ್ದ ಎನ್.ಎಂ. ಘಟಾಟೆ ಅಪ್ಪಾರವರ ಮಾತಿನಂತೆ ಒಮ್ಮೆ ಅಂದರೆ 1957ರ ಆಗಸ್ಟ್‍ನಲ್ಲಿ ಲೋಕಸಭಾ ಅಧ್ಯಕ್ಷರಾಗಿದ್ದ ಅನಂತ ಶಯನಂ ಅಯ್ಯಂಗಾರ್‍ರವರು ದೆಹಲಿಯ ವಿಶ್ವವಿದ್ಯಾಲಯಕ್ಕೆ ಬಂದಿದ್ದಾಗ, 'ಸಂಸದರಲ್ಲಿ ಎಲ್ಲರಿಗಿಂತ ಚೆನ್ನಾಗಿ ಮಾತಾಡುವವರು ಯಾರು?' ಎಂದು ಅಪ್ಪಾರವರು ಅಯ್ಯಂಗಾರರನ್ನು ಕೇಳಿದರಂತೆ. ಅದಕ್ಕೆ ಅಯ್ಯಂಗಾರರು ಹೇಳಿದರಂತೆ- 'ಇಬ್ಬರೇ ಇಬ್ಬರಿದ್ದಾರೆ. ಹಿಂದಿಯಲ್ಲಿ ವಾಜಪೇಯಿಯವರು ಮತ್ತು ಇಂಗ್ಲೀಷಿನಲ್ಲಿ ಹೀರೇನ್ ಮುಖರ್ಜಿಯವರು.'</p>
<p>ವಾಜಪೇಯಿರವರ ಹಿಂದಿ ಕೇಳಿ ನೆಹರೂರವರು ಕೂಡ ಪ್ರಭಾವಿತರಾಗಿದ್ದರು. ಅವರು ಇವರ ಪ್ರಶ್ನೆಗಳಿಗೆ ಉತ್ತರಗಳನ್ನು ಹಿಂದಿಯಲ್ಲೇ ನೀಡುತ್ತಿದ್ದರು. ಯಾವಾಗಲೂ ಅವರ ಪ್ರಿಯ ವಿಷಯ ವಿದೇಶ ನೀತಿಯಾಗಿತ್ತು. ಒಮ್ಮೆ ನೆಹರೂರವರು ಜನಸಂಘವನ್ನು ಟೀಕಿಸಿದಾಗ ಅಟಲರು ನುಡಿದರು. 'ಪಂಡಿತ್‍ಜೀಯವರು ಪ್ರತಿನಿತ್ಯ ಶೀರ್ಷಾಸನ ಮಾಡುತ್ತಾರೆಂದು ನನಗೆ ಗೊತ್ತು. ಅವರು ಶೀರ್ಷಾಸನ ಮಾಡಲಿ ನನಗೇನೂ ತೊಂದರೆಯಿಲ್ಲ. ಆದರೆ ನನ್ನ ಪಾರ್ಟಿಯ ಭಾವಚಿತ್ರವನ್ನು ತಲೆಕೆಳಗಾಗಿ ನೋಡದಿರಲಿ.' ಇಷ್ಟು ಕೇಳುವಷ್ಟರಲ್ಲಿ ನೆಹರೂರವರು ಕೇಕೆ ಹಾಕಿ ನಕ್ಕು ಬಿಟ್ಟರು.</p>
<p>ಹಿರಿಯ ನಾಯಕರಾದ ಬಲ್ರಾಜ್‍ಮಧೋಕ್‍ರವರು ವಲ್ಲಭಭಾಯಿ ಪಟೇಲ್‍ರವರ ಲೈನಿನಲ್ಲಿ ಚಲಿಸುತ್ತಾರೆ ಮತ್ತು ವಾಜಪೇಯಿಯವರು ಜವಾಹರಲಾಲ್ ನೆಹರೂರವರ ಲೈನಿನಲ್ಲಿ ಚಲಿಸುತ್ತಾರೆ ಎಂದು ಜನಸಂಘದೊಳಗೆ ಜನ ಮಾತಾಡಿಕೊಳ್ಳುತ್ತಿದ್ದರು. ಇದನ್ನು ಕೇಳಿದಾಗೆಲ್ಲ ಸಂಘಕ್ಕೆ ಸಿಟ್ಟು ಬರುತ್ತಿತ್ತು. ಆದರೆ ವಾಜಪೇಯಿರವರು ಯಾವಾಗಲೂ ನೆಹರೂರವರ ರೀತಿ ನೀತಿಯಲ್ಲೇ ಚಲಿಸಿದರು.</p>
<p>ನೆಹರೂರವರಂತೆಯೇ ವಾಜಪೇಯಿಯವರದೂ ಕೂಡ ವಿದೇಶ ನೀತಿಯೇ ಮೆಚ್ಚಿನ ವಿಷಯವಾಗಿತ್ತು. ಟಿಬೆಟ್‍ನಲ್ಲಿನ ಚೀನಾದ ದುರ್ವರ್ತನೆ ಬಗ್ಗೆ 1959ರಲ್ಲಿ ವಾಜಪೇಯಿಯವರು ಲೋಕಸಭೆಯಲ್ಲಿ ಕಠೋರ ಭಾಷಣ ಮಾಡಿದರು. ಚೀನದ ಕಡೆಗಿನ ಭಾರತ ಸರ್ಕಾರದ ಕಠೋರ ನಿಲುವು ಕುರಿತು 1959ರಲ್ಲಿ ಧ್ವನಿ ಎತ್ತಿದರು ಮತ್ತು ಈ ಸಮಸ್ಯೆಯನ್ನು ಸಂಯುಕ್ತ ರಾಷ್ಟ್ರದಲ್ಲೂ ಎತ್ತುವಂತೆ ಆಗಸ್ಟ್ 21, 1959ರಂದು ಲೋಕಸಭೆಯಲ್ಲಿ ಗೊತ್ತುವಳಿ ಮಂಡಿಸಿದರು. 'ಸ್ವಾತಂತ್ರ್ಯ ಪ್ರೇಮಿಗಳಿಗೆ ಹಾಗೂ ಮಾನವತೆಯ ಗರಿಮೆ ಬಗ್ಗೆ ವಿಶ್ವಾಸವಿಟ್ಟವರಿಗೆ ಟಿಬೆಟ್‍ನಲ್ಲಾಗುತ್ತಿರುವ ವಿದ್ಯಮಾನಗಳು ನೋವು ತರುವಂತ ವಿಷಯವಾಗಿದೆ. ಅವರೆಲ್ಲ ಟಿಬೆಟ್ಟಿಯನ್ನರ ಸ್ಥಿತಿ ನೋಡಿ ಅವಾಕ್ಕಾಗಿದ್ದಾರೆ. ಈಗಿದು ಟಿಬೆಟ್ಟಿನ ಸ್ವಾತಂತ್ರ್ಯ ಅಥವಾ ಅದರ ಸ್ವಾಯತ್ತತೆಯ ಪ್ರಶ್ನೆಯಾಗುಳಿದಿಲ್ಲ ಬದಲಾಗಿ ಟಿಬೆಟ್ ಒಂದು ದೇಶವಾಗುಳಿಯುವುದೇ? ಎಂಬಂತಾಗಿದೆ.' ಮುಂದುವರೆದು ಅವರು ಹೇಳಿದರು 'ಸಂಯುಕ್ತ ರಾಷ್ಟ್ರದಲ್ಲಿ ಭಾರತವೇನಾದರೂ ಈ ಪ್ರಶ್ನೆಯನ್ನು ಎತ್ತಲಿಲ್ಲವೆಂದರೆ ಬೇರೆ ಯಾವ ದೇಶವಾದರೂ ಆ ಕೆಲಸ ಮಾಡಿಯೇ ಮಾಡುತ್ತದೆಂದು ತಿಳಿಯಿರಿ.'</p>
<p>ಯುವಕರಾದರೂ ವಾಜಪೇಯಿಯವರೊಳಗಿದ್ದ ಮಾಗಿದ ಕೂಟನೀತಿಯ ದ್ಯೋತಕವಿದಾಗಿತ್ತು. ಆದ್ದರಿಂದ ವಾಜಪೇಯಿ ಎಂದರೆ ನೆಹರೂ ಮತ್ತಷ್ಟು ಹತ್ತಿರವಾದರು. 1961ರಲ್ಲಿ ನೆಹರೂರವರು ರಾಷ್ಟ್ರೀಯ ಏಕತಾ ಪರಿಷತ್ತಿನ ರಚನೆ ಮಾಡಿದಾಗ ಅದರಲ್ಲಿ ವಾಜಪೇಯಿಯವರನ್ನು ಸೇರಿಸಿಕೊಂಡರು. ಅದರಲ್ಲಿ ನಾಯಕ ದಿಗ್ಗಜರುಗಳು ಹಾಗೂ ಪ್ರತಿಷ್ಠಿತ ವ್ಯಕ್ತಿಗಳು ಸೇರಿದ್ದರು. ಆ ಸಮಯದಲ್ಲಿ ವಾಜಪೇಯಿಯವರು ವಿಪಕ್ಷದ ನಾಯಕರಾಗಿದ್ದರು. ಮೊಟ್ಟ ಮೊದಲಿಗೆ ಲೋಕಸಭೆಗೆ ಆರಿಸಿ ಬಂದಿದ್ದರು. ಆದರೆ ಪರಿಷತ್ತಿನ ಮೊದಲಸಭೆ ನಡೆಯುವಷ್ಟರಲ್ಲಿ ಅವರು ಲೋಕಸಭಾ ಸದಸ್ಯರಾಗಿರಲಿಲ್ಲ. 1962ರಲ್ಲಿ ಅವರು ಬಲರಾಮ್‍ಪುರ್ ಲೋಕಸಭಾ ಕ್ಷೇತ್ರದಲ್ಲಿ ಕಾಂಗ್ರೆಸ್ಸಿನ ಸುಭದ್ರಾಕುಮಾರಿ ಜೋಷಿಯವರಿಂದ ಎರಡು ಸಾವಿರ ಮತಗಳ ಅಂತರದಿಂದ ಸೋತರು. ಅಷ್ಟು ಹೊತ್ತಿಗಾಗಲೇ ಅವರು ಬಲರಾಮ್‍ಪುರದಲ್ಲಿ ಬಹಳ ಕೆಲಸ ಮಾಡಿದ್ದರು. ನಿರಂತರವಾಗಿ ಹೋಗಿ ಬರುತ್ತಿದ್ದರು.</p>
<p>ನೆಹರೂರವರು ವಾಜಪೇಯಿಯವರನ್ನು ಬಹಳ ಮೆಚ್ಚಿಕೊಂಡಿದ್ದರೂ ಕೂಡ ಸಂಸತ್ತಿನಲ್ಲಿ ಚೆನ್ನಾಗಿ ಮಾತಾಡುವವರನ್ನು ಹಾಗೂ ಪ್ರಭಾವಶಾಲಿ ನಾಯಕರುಗಳೆನಿಸಿಕೊಂಡವರನ್ನು ಹೊರಗಿಡಬೇಕೆಂದು ಸತತ ಪ್ರಯತ್ನಿಸುತ್ತಿದ್ದರು. ಬಹುಶಃ ಈ ಕಾರಣದಿಂದ 1962ರ ಚುನಾವಣೆಯಲ್ಲಿ ವಾಜಪೇಯಿಯವರ ವಿರುದ್ಧ ಯುವತಿ ಹಾಗೂ ಚೆಲುವೆಯಾದ ಸುಭದ್ರಾ ಜೋಷಿಯವರನ್ನು ಕಣಕ್ಕಿಳಿಸಲು ನಿರ್ಧರಿಸಿದ್ದರು. ಅಷ್ಟೇ ಅಲ್ಲ ಅಂದಿನ ಸೂಪರ್ ಸ್ಟಾರ್ ಹೀರೋ ಆದ ಬಲರಾಜ್ ಸಾಹ್ನಿಯವರನ್ನು ಸುಭದ್ರಾ ಜೋಷಿಯವರ ಪರವಾಗಿ ಪ್ರಚಾರ ಮಾಡಲು ಕರೆತಂದರು. ಬಲರಾಜ್ ಸಾಹ್ನಿಯವರ ಆಗಮನದ ಪ್ರತಿಫಲವಾಗಿ ಸುಭದ್ರಾಜೋಷಿ ಗೆದ್ದರು. ಆದರೆ ನೆಹರು ಮಾತ್ರ ವಾಜಪೇಯಿಯವರ ವಿರುದ್ಧ ಪ್ರಚಾರ ಮಾಡಲು ನೇರವಾಗಿ ಬಲರಾಮ್‍ಪುರ್‍ಗೆ ಹೋಗಲೇ ಇಲ್ಲ.</p>
<p>1964ರ ಮೇನಲ್ಲಿ ನೆಹರೂರವರ ನಿಧನದ ನಂತರ ವಾಜಪೇಯಿಯವರು ಮಾಡಿದ ಶ್ರದ್ಧಾಂಜಲಿ ಭಾಷಣವು ನಿಜಕ್ಕೂ ಸದಾ ನೆನಪಿನಲ್ಲಿರುವ ಭಾಷಣವೆಂದು ಹೇಳಬಹುದಾಗಿದೆ. ವಾಜಪೇಯಿಯವರ ಕಾವ್ಯಮಯವಾದ ಶ್ರದ್ಧಾಂಜಲಿ ಭಾಷಣದ ನಂತರ ಇಡೀ ಸದನ ಭಾವುಕವಾಯಿತು.</p>
<p class="text-center">'ಒಂದು ಕನಸು ಅರ್ಧದಲ್ಲೇ ಉಳಿಯಿತು<br /> ಒಂದು ಹಾಡು ಮೌನವಾಯಿತು<br /> ಮತ್ತು ಒಂದು ಜ್ವಾಲೆ ನಂದಿಹೋಯಿತು<br /> ಜಗತ್ತನ್ನೆ ಹಸಿವಿನಿಂದ, ಭಯದಿಂದ ಮುಕ್ತಿಗೊಳಿಸುವ ಕನಸು<br /> ಗುಲಾಬಿಯ ಗಂಧ ಮತ್ತು ಗೀತೆಯ ಜ್ಞಾನದಿಂದ ಕೂಡಿದ ಹಾಡು<br /> ಮತ್ತು ದಾರಿ ತೋರುವ ಜ್ವಾಲೆ. ಏನೂ ಉಳಿಯಲಿಲ್ಲ'</p>
<p>ಅವರು ಮುಂದುವರೆದು ಹೇಳತೊಡಗಿದರು.</p>
<p>'ಇದು ಪರಿವಾರವೊಂದರ, ಸಮಾಜವೊಂದರ ಅಥವಾ ಪಕ್ಷವೊಂದರ ನಷ್ಟವಷ್ಟೇ ಅಲ್ಲ.</p>
<p>ತನ್ನ ಪ್ರಿಯ ರಾಜಕುಮಾರ ನಿದ್ರಿಸಿದನೆಂದು ಭಾರತಾಂಬೆ ಶೋಕದಿಂದಿದ್ದಾಳೆ.</p>
<p>ತನ್ನನು ಪೂಜಿಸುತ್ತಿದ್ದವನು ಹೊರಟು ಹೋದನೆಂದು ಮಾನವತೆ ಶೋಕದಲ್ಲಿದೆ. ಜಗದ್ವೇದಿಕೆಯ ಪ್ರಧಾನ ಕಲಾವಿದ ತನ್ನ ಆಕ್ಟ್ ಮುಗಿಸಿ ನಡೆದುಬಿಟ್ಟ. ಯಾರೂ ತುಂಬಲಾರರು ಅವನ ಜಾಗ.'</p>
<p>ಕೇವಲ ಇಷ್ಟಕ್ಕೇ ವಾಜಪೇಯಿಯವರು ಸುಮ್ಮನಾಗಲಿಲ್ಲ.</p>
<p>'ಹೊರಟು ಹೋಗಿದ್ದಾನೆ ಲೀಡರ್. ಆದರಿಸುವವರು ಈಗಲೂ ಇದ್ದಾರೆ.</p>
<p>ಸೂರ್ಯಾಸ್ತವಾಗಿಬಿಟ್ಟಿದೆ. ಆದರೆ ನಕ್ಷತ್ರಗಳ ಬೆಳಕಿನಲಿ ದಾರಿ ಹುಡುಕಿಕೊಳ್ಳೋಣ.</p>
<p>ಶೋಧನೆಯ ಸಮಯವಿದು. ಭಾರತವನ್ನು ಬಲಿಷ್ಠಗೊಳಿಸುವುದೇ..ಅವರಿಗರ್ಪಿಸುವ ನಿಜವಾದ ಶ್ರದ್ಧಾಂಜಲಿ.'</p>
<p>ಇದಕ್ಕಿಂತ ಮುಂಚೆ ಮೇ 1964ರ ಮೂರನೇ ವಾರದಲ್ಲಿ ವಾಜಪೇಯಿ ಹಾಗೂ ನೆಹರೂರವರ ನಡುವೆ ಸಂಸತ್ತಿನಲ್ಲಿ ಗಂಭೀರ ವಾಗ್ಯುದ್ಧ ನಡೆದಿತ್ತು. ಮುಖಾಮುಖಿ ಜಟಾಪಟಿ ಅದು. ಪ್ರಧಾನಿಗಳಾಗಿದ್ದ ನೆಹರೂರವರು ಶೇಖ್ ಅಬ್ದುಲ್ಲಾರನ್ನು ಬಿಡುಗಡೆಗೊಳಿಸಿದ್ದಷ್ಟೇ ಅಲ್ಲದೆ ಪಾಕೀಸ್ತಾನದ ಫೀಲ್ಡ್ ಮಾರ್ಷಲ್ ಅಯೂಬ್ ಖಾನ್ ಜೊತೆ ಮಾತುಕತೆ ನಡೆಸಲು ಕಳಿಸಿದ್ದರು. ಈ ನಿರ್ಧಾರದಿಂದ ಜನಸಂಘವು ಕೋಪೋದ್ರಿಕ್ತವಾಗಿತ್ತು. ಮೊದಲೇ ಅದು ಕಾಶ್ಮೀರದ ದ್ವಿರಾಷ್ಟ್ರ ನೀತಿಯ ವಿರುದ್ಧ ಕಿಡಿ ಕಾರುತ್ತಿತ್ತು. ಈ ವಿಷಯಕ್ಕೆ ಸಂಬಂಧಿಸಿದ ಪಾಕೀಸ್ತಾನದೊಂದಿಗಿನ ಮಾತುಕತೆ ಎಂದರೆ ತ್ರಿದೇಶ ಸಿದ್ಧಾಂತವನ್ನು ಒಪ್ಪುವಂತಾಗುತ್ತಿತ್ತು.</p>
<p>ರಾಮಚಂದ್ರಗುಹಾರವರ ಪ್ರಕಾರ ನೆಹರೂ ನಿಧನದ ಸಮಯದಲ್ಲಿ ಶೇಖ್ ಅಬ್ದುಲ್ಲಾ ಪಾಕೀಸ್ತಾನದಲ್ಲಿದ್ದರು. ನೆಹರು ನಿಧನದ ವಾರ್ತೆ ಕೇಳಿದಾಗ ಶೇಖ್ ಅಬ್ದುಲ್ಲಾ ಪಾಕ್ ಆಕ್ರಮಿತ ಕಾಶ್ಮೀರದ ಮುಜಫ್ಫರಾಬಾದ್‍ನಲ್ಲಿ ಒಂದು ಪ್ರೆಸ್ ಕಾನ್ಫರೆನ್ಸ್‍ನಲ್ಲಿದ್ದರು. ಸುದ್ದಿ ಕೇಳಿದ ಕೂಡಲೇ ಅಬ್ದುಲ್ಲಾ ಭಾವುಕರಾದರು. ಕಣ್ಣುಗಳು ತುಂಬಿ ಬಂದವು. ಗದ್ಗದಗೊಂಡು ನುಡಿದರು. 'ಅವರಿನ್ನಿಲ್ಲ. ನಾನು ಅವರನ್ನು ಭೇಟಿ ಮಾಡಲೇ ಇಲ್ಲ.' ಕೂಡಲೆ ಅವರು ಪಾಕೀಸ್ತಾನದಿಂದ ಬಂದರು. ಪಾಲಂ ವಿಮಾನ ನಿಲ್ದಾಣದಿಂದ ನೇರವಾಗಿ ನೆಹರೂರವರ ನಿವಾಸ ತೀನ್‍ಮೂರ್ತಿ ಭವನ್‍ಗೆ ಹೋದರು. ಮಕ್ಕಳಂತೆ ಅಳತೊಡಗಿದರು.</p>
<p>ಸಂಸತ್ತಿನಲ್ಲಿ ವಾಜಪೇಯಿಯವರ ವರ್ಚಸ್ಸು ಎಲ್ಲರಿಗೂ ಬಲು ಮೆಚ್ಚಿಗೆಯಾಗಿತ್ತು. ಅವರ ಶೈಲಿ ವಿರೋಧಿಗಳಿಗೂ ಸಿಟ್ಟು ತರಿಸುತ್ತಿರಲಿಲ್ಲ. ಇಂದಿರಾ ಗಾಂಧಿಯವರು ಪ್ರಧಾನಿಗಳಾಗಿದ್ದಾಗ ಹಾಗೂ ವೈ.ಬಿ. ಚವ್ಹಾಣ್‍ರವರು ಗೃಹಮಂತ್ರಿಗಳಾಗಿದ್ದಾಗಿನ ಮಾತು. ಇಂದಿರಾ ಗಾಂಧಿಯವರು ಚವ್ಹಾಣ್‍ರವರನ್ನು ಆ ಪದವಿಯಿಂದ ಕೆಳಗಿಳಿಸಬಯಸುತ್ತಿದ್ದರು. ಚವ್ಹಾಣ್‍ರವರನ್ನು ಹಣಕಾಸು ಮಂತ್ರಿಗಳನ್ನಾಗಿ ಮಾಡಲಾಯಿತು. ಪರಿಸ್ಥಿತಿ ಆಗ ತುಂಬಾ ಹದಗೆಟ್ಟಿತ್ತು. ಬೆಲೆಗಳೆಲ್ಲ ತಲೆಹತ್ತಿ ಕೂತು ಮಾತಾಡುತ್ತಿದ್ದವು. ಸಂಸತ್ತಿನಲ್ಲಿ ಬೆಲೆಯೇರಿಕೆ ಬಗ್ಗೆ ಹಣಕಾಸು ಮಂತ್ರಿಯ ಹೊಣೆಯರಿತು 'ವಿ ವಿಲ್ ಅರೆಸ್ಟ್ ದ ಪ್ರೈಸಸ್' ಎಂದು ಚವ್ಹಾಣ್‍ರವರು ಹೇಳಿದ್ದೇ ಹೇಳುತ್ತಿದ್ದರು. ಹೀಗೆ ಮೂರ್ನಾಲ್ಕು ಬಾರಿ ಹೇಳಿದ್ದೇ ಹೇಳುತ್ತಿರಲು ವಾಜಪೇಯಿಯವರು ಎದ್ದು ನಿಂತು 'ಮಹಾರಾಜರೇ..ಗೃಹಮಂತ್ರಿಗಳಾಗಿದ್ದಾಗ ತಾವು ಅರೆಸ್ಟ್ ಮಾಡುತ್ತಿದ್ದಿರಿ. ಈಗ ತಾವು ಏರುತ್ತಿರುವ ಬೆಲೆಗಳನ್ನು ಇಳಿಸುವ ವ್ಯವಸ್ಥೆ ಮಾಡಿ' ಎಂದರು. ಆಗ ಚವ್ಹಾಣರು ತಮ್ಮ ಮಾತಿನ ಕಡೆ ಗಮನ ಕೊಟ್ಟರು.</p>
<p>ಅಪ್ಪಾ ಘಟಾಟೆಯವರು ಒಂದು ಪ್ರಸಂಗವನ್ನು ಹೇಳುತ್ತಾರೆ. ಎಂಭತ್ತರ ದಶಕದಲ್ಲಿ ಇಂದಿರಾಗಾಂಧಿಯವರು ಪ್ರಧಾನಿಯಾಗಿದ್ದಾಗ ಅಟಲ್ ಬಿಹಾರಿ ವಾಜಪೇಯಿಯವರು ಉತ್ತರಪ್ರದೇಶದ ಹರಿಜನರ ಮೇಲಿನ ಅತ್ಯಾಚಾರಕ್ಕೆ ಸಂಬಂಧಿಸಿದ ಘಟನೆ ವಿಚಾರವಾಗಿ ಪಾದಯಾತ್ರೆ ಮಾಡುತ್ತಿದ್ದರು. ಆಗ ಅಪ್ಪಾರವರು ವಾಜಪೇಯಿಯವರಿಗೆ ಕೇಳಿದರಂತೆ, 'ವಾಜಪೇಯಿಯವರೆ ಈ ಪಾದಯಾತ್ರೆ ಎಲ್ಲಿಯವರೆಗೆ ನಡೆಯುವುದು?'</p>
<p>ಉತ್ತರ ಹೀಗಿತ್ತಂತೆ. 'ಎಲ್ಲಿಯವರೆಗೆ ಪಾದ ಸಿಗುವುದಿಲ್ಲವೋ ಅಲ್ಲಿಯವರೆಗೆ ಯಾತ್ರೆ ಸಾಗುತ್ತಲೇ ಇರುವುದು.'</p>
<p>1971ರ ಲೋಕಸಭೆ ಚುನಾವಣೆಯಲ್ಲಿ ಜನಸಂಘದ ಸಂಸದರ ಸಂಖ್ಯೆ 35ರಿಂದ 22 ಆಯಿತು. ಅಪ್ಪಾ ಘಟಾಟೆಯವರು ಕೇಳಿದರಂತೆ, 'ಇಂದಿರಾರವರ ಪ್ರತಿಕ್ರಿಯೆ ಹೇಗಿದೆ?'</p>
<p>ನಗುತ್ತಾ ವಾಜಪೇಯಿ ನುಡಿದರಂತೆ. 'ಈಗಂತೂ ನಮ್ಮ ಕಡೆ ಬಹಳ ಪ್ರೀತಿಯಿಂದ ನೋಡುತ್ತಾರೆ.'</p>
<p>ವಾಜಪೇಯಿಯವರು ಸೋಲಿಗೆ ಹೆದರಿ ಯಾವತ್ತೂ ಸೋಲುತ್ತಿರಲಿಲ್ಲ. 1971ರ ಚುನಾವಣೆಯಲ್ಲಿ ಕೂಡ ಕಾಂಗ್ರೆಸ್ಸಿಗೆ ತುಂಬಾ ಸಮರ್ಥನೆ ಸಿಕ್ಕಿತ್ತು. ಜನಸಂಘ ಗುಡಿಸಿಕೊಂಡು ಹೋಗಿತ್ತು. ಆ ನಂತರ ದೆಹಲಿಯಲ್ಲಿ ಮುನ್ಸಿಪಲ್ ಚುನಾವಣೆಗಳು ನಡೆಯುವುದರಲ್ಲಿದ್ದವು. ವಾಜಪೇಯಿಯವರು ತಮ್ಮದೇ ಶೈಲಿಯಲ್ಲಿ ಭಾಷಣ ಮಾಡಿದರು. 'ತಾವೆಲ್ಲಾ ಇಂದಿರಾರವರಿಗೆ ಅವಕಾಶ ಕೊಟ್ಟಿರಿ. ಅದೇನೋ ಸರಿ. ಆದರೆ ನಮಗೀಗ ಕಸಗುಡಿಸಿ ಸ್ವಚ್ಛ ಮಾಡಲು ಅವಕಾಶ ಮಾಡಿಕೊಡಿ.' ದೆಹಲಿಯಲ್ಲಿ ಜನಸಂಘವು ಚುನಾವಣೆ ಗೆದ್ದಿತು. ಕಸ ಗುಡಿಸಲು ಜನ ಅವಕಾಶ ಮಾಡಿಕೊಟ್ಟರು.</p>
<p>1984ರ ಸಾರ್ವತ್ರಿಕ ಚುನಾವಣೆಗಳಲ್ಲಿ ಬಿಜೆಪಿಯು ವಾಜಪೇಯಿಯವರನ್ನು ಗ್ವಾಲಿಯರ್‍ನಲ್ಲಿ ಕಣಕ್ಕಿಳಿಸಿತ್ತು. ನಾಮಪತ್ರ ತುಂಬುವ ದಿನದ ಹಿಂದಿನ ರಾತ್ರಿ ಅವರು ಗ್ವಾಲಿಯರ್ ತಲುಪಿದ್ದರು. ಅಲ್ಲಿನ ನಾರಾಯಣ ಕೃಷ್ಣ ಶೆಜವಲ್‍ಕರ್‍ರವರ ಮನೆಯಲ್ಲಿ ತಂಗಿದ್ದರು. ಬೆಳಗ್ಗೆ ಹೊತ್ತಿಗೆ ಲಾಲ್‍ಕೃಷ್ಣ ಆಡ್ವಾಣಿಯವರೂ ಅಲ್ಲಿಗೆ ಬಂದರು. 'ನಾನು ಕೋಟಾದಿಂದ ಸ್ಫರ್ಧಿಸುವುದಿಲ್ಲ' ಎಂದು ವಾಜಪೇಯಿಯವರು ಘೋಷಿಸಿದರು. 'ಲಾಲ್‍ಜೀ ನಾನು ಎರಡೆರಡು ಸೀಟುಗಳಲ್ಲಿ ಸೆಣಸಲಾರೆ. ಚುನಾವಣೇಲಿ ನಾನೇನಾದರೂ ಹೋರಾಡೋದಾದರೆ ಅದು ಕೇವಲ ಗ್ವಾಲಿಯರ್‍ನಿಂದ ಮಾತ್ರ' ಎಂದು ಆಡ್ವಾಣಿಯವರನ್ನು ನೋಡುತ್ತಾ ಹೇಳಿದರು. ಸುತ್ತಲೂ ಮೌನ ಆವರಿಸಿತು.</p>
<p>ಮೌನ ಮುರಿದು ಆಡ್ವಾಣಿ ನುಡಿದರು, 'ಮಾಧವರಾವ್ ಸಿಂಧ್ಯಾರವರನ್ನು ಗ್ವಾಲಿಯರ್‍ನಲ್ಲಿ ಕಾಂಗ್ರೆಸ್ಸು ತನ್ನ ಉಮೇದುವಾರನನ್ನಾಗಿ ನಿಲ್ಲಿಸುತ್ತದೆ ಅಂತ, ದಿಲ್ಲಿಯಿಂದ ತಾವು ಗ್ವಾಲಿಯರ್‍ಗೆ ಹೊರಟ ನಂತರ ಗೊತ್ತಾಯಿತು. ರಾತ್ರಿ ನಾನು ಹಾಗೂ ಭೈರೊಸಿಂಗ್ ಶೆಖಾವತ್ ಇಬ್ಬರೂ ಮಾತಾಡಿಕೊಂಡೆವು. ವಾಜಪೇಯಿಯವರನ್ನು ಕೋಟಾದಿಂದ ಕಣಕ್ಕಿಳಿಸುವುದಾದರೆ ತಾವು ದೇಶದಾದ್ಯಂತ ಆರಾಮಾಗಿ ಚುನಾವಣಾ ಪ್ರಚಾರ ಮಾಡಬಹುದು ಎಂದು ಭೈರೋಸಿಂಗ್ ಹೇಳಿದರು. ಆದ್ದರಿಂದ ತಾವು ಕೋಟಾದಿಂದ ಸ್ಪರ್ಧಿಸಬೇಕೆಂಬುದೇ ನಮ್ಮಾಸೆ.'</p>
<p>ವಾಜಪೇಯಿ ಹೇಳಿದರು, 'ಗ್ವಾಲಿಯರ್‍ನಲ್ಲೇ ನಾನು ನಿಲ್ಲುತ್ತೇನೆಂದು ಮಾಧವರಾವ್‍ರವರಿಗೆ ಹೇಳಿದ್ದೇನೆ. ಅವರು ನನಗೆ ಶುಭಾಶಯಗಳನ್ನು ಹೇಳಿದ್ದಾರೆ ಮತ್ತು ಅವರು ಗುನಾದಲ್ಲಿ ನಿಲ್ಲುತ್ತಾರಂತೆ.' ಆಡ್ವಾಣಿಯವರು ಹೇಳಿದರು. 'ಇರಬಹುದು. ಆದರೆ ಒಂದು ವೇಳೆ ರಾಜೀವ್‍ಗಾಂಧಿಯವರು ಬಲವಂತ ಮಾಡಿದರೆ ಸಿಂಧೀಯಾರವರಿಗೆ ಗ್ವಾಲಿಯರ್‍ನಲ್ಲೇ ನಿಲ್ಲಬೇಕಾಗಿ ಬರಬಹುದು.'</p>
<p>ವಾಜಪೇಯಿಯವರು ಕೂಡಲೆ ಹೇಳಿದರು. 'ಆದರೂ ನಾನು ಕೇವಲ ಗ್ವಾಲಿಯರ್‍ನಲ್ಲಿ ಮಾತ್ರ ನಿಲ್ಲುತ್ತೇನೆ. ನೀವು ಹೇಳಿದಂತೆ ನಾನು ಕೋಟಾದಲ್ಲಿ ನಿಂತರೆ, ಮಾಧವರಾವ್‍ರವರು ಗ್ವಾಲಿಯರ್‍ನಿಂದ ಸ್ಫರ್ಧಿಸುತ್ತಾರೆ. ಆಗ ರಾಜಮಾತಾರವರು ಮತ್ತೆ ಗ್ವಾಲಿಯರ್‍ನಲ್ಲಿ ನಿಲ್ಲಿ ಎನ್ನುತ್ತಾರೆ. ಎರಡು ಕಡೆ ನಿಲ್ಲುವ ಬಗ್ಗೆ ಅವರನ್ನು ಒಪ್ಪಿಸಲಾಗದು. ತಾಯಿ ಮಗನ ಮನಸ್ತಾಪವನ್ನು ಬೀದಿಗೆ ತರಲು ನನಗೆ ಸ್ವಲ್ಪವೂ ಇಷ್ಟವಿಲ್ಲ.'</p>
<p>1984ರಲ್ಲಿ ವಾಜಪೇಯಿಯವರು ಗ್ವಾಲಿಯರ್‍ನಲ್ಲಿ ಹಾಗೂ ಮಾಧವರಾವ್‍ರವರು ಕಾಂಗ್ರೆಸ್ ಟಿಕೆಟ್‍ನಿಂದ ಗುನಾದಲ್ಲಿ ಸ್ಪರ್ಧಿಸಬಯಸಿದರು. ಆಗ ಅರ್ಜುನ್ ಸಿಂಗ್‍ರವರು ಮಧ್ಯಪ್ರದೇಶದ ಮುಖ್ಯಮಂತ್ರಿಯಾಗಿದ್ದರು. ಸಿಂಧಿಯಾರವರನ್ನು ಗುನಾ ಬದಲಾಗಿ ಗ್ವಾಲಿಯರ್‍ನಲ್ಲಿ ನಿಲ್ಲಿಸಬೇಕೆಂದು ಅವರು ರಾಜೀವ್‍ಗಾಂಧಿಗೆ ಸಲಹೆ ನೀಡಿದರು. ರಣನೀತಿಗನುಗುಣವಾಗಿ ನಾಮಪತ್ರ ಸಲ್ಲಿಸುವ ಕೊನೇ ದಿನದಂದು ಸಿಂಧಿಯಾರವರು ಗ್ವಾಲಿಯರ್‍ನಿಂದ ನಾಮಪತ್ರ ಸಲ್ಲಿಸಿದರು. ವಾಜಪೇಯಿಯವರು ಆಗ ವಿದಿಶಾದಲ್ಲಿ ನಿಲ್ಲಬಯಸಿದರು. ಆದರೆ ಅವತ್ತು ನಾಮಪತ್ರ ಸಲ್ಲಿಸಲು ಕಡೇ ದಿನ. ವಿದಿಶಾ ತಲುಪಲಾಗುತ್ತಿರಲಿಲ್ಲ. ಆದ್ದರಿಂದ ಗ್ವಾಲಿಯರ್‍ನಲ್ಲಿ ಮಾತ್ರ ಸ್ಪರ್ಧಿಸಿದರು. ಚುನಾವಣೆಯು ಮಾಧವರಾವ್ ಮತ್ತು ವಾಜಪೇಯಿಯವರ ನಡುವೆಯೇ ನಡೆಯಿತು. ವಾಜಪೇಯಿಯವರು ಸೋತರು. ಇಂದಿರಾಗಾಂಧಿಯವರ ಹತ್ಯೆಯ ನಂತರ ಇಡೀ ದೇಶದಾದ್ಯಂತ ಒಂದು ರೀತಿಯ ಅಲೆಯಿತ್ತು. ಈ ಫಲಿತಾಂಶ ಬಂದೇ ಬರಬೇಕಾಗಿತ್ತು.</p>
<p>ಜನತಾದಳ ಯುನೈಟೆಡ್‍ನ ನಾಯಕ ಶರದ್ ಯಾದವ್ ಹಾಗೂ ಅಟಲ್ ಬಿಹಾರಿ ವಾಜಪೇಯಿಯವರ ಮೊದಲ ಭೇಟಿ 1974ರಲ್ಲಿ ಆಯಿತು. ಆಗ ಜಯಪ್ರಕಾಶ ನಾರಾಯಣರು ಶರದ್ ಯಾದವ್‍ರವರನ್ನು ಮಧ್ಯಪ್ರದೇಶದ ಜಬಲ್‍ಪುರ, ಉಪ ಚುನಾವಣೆಯಲ್ಲಿ ಎಲ್ಲ ಪಾರ್ಟಿಗಳ ಕಡೆಯಿಂದ 'ಪ್ರಜಾ ಪ್ರತಿನಿಧಿ'ಯನ್ನಾಗಿ ಮಾಡುವ ನಿರ್ಧಾರ ಮಾಡಿದರು. ಆ ಸಮಯದಲ್ಲಿ 'ನೇಗಿಲು ಹೊತ್ತ ರೈತ' ಚುನಾವಣಾ ಚಿಹ್ನೆಯಾಗಿತ್ತು. ಅದಕ್ಕೂ ಮುಂಚೆ ಯಾದವ್‍ರವರು ಎರಡು ವರ್ಷದವರೆಗೆ ಜೈಲಲ್ಲಿದ್ದರು. ದಾದಾ ಧರ್ಮಾಧಿಕಾರಿ, ಡಿ.ಪಿ. ಮಿಶ್ರ ಮತ್ತು ಶರದ್ ಯಾದವ್‍ರವರ ತಂದೆ ನಂದಕಿಶೋರ್ ಯಾದವ್ ಇವರೆಲ್ಲ ಜೊತೆ ಜೊತೆಯಾಗಿರುತ್ತಿದ್ದರು. ಆಗಿನ್ನೂ ಮಿಶ್ರರವರು ಕಾಂಗ್ರೆಸ್ ಬಿಟ್ಟು ಬಂದಿದ್ದರು. ಅದಕ್ಕಿಂತಲೂ ಮುಂಚೆ ಅಲ್ಲಿ ಕಾಂಗ್ರೆಸ್ ಅಲ್ಲದ ಬೇರೇ ಯಾವುದೇ ಉಮೇದುವಾರ ಠೇವಣಿಯನ್ನೂ ಸಹ ಕಳೆದುಕೊಳ್ಳಬೇಕಾಗುತ್ತಿತ್ತು. ಗೋವಿಂದದಾಸ್‍ರವರೇ ಯಾವಾಗಲೂ ಗೆಲ್ಲುತ್ತಾ ಬಂದಿದ್ದರು. ಶರದ್ ಗೆಲ್ಲುವರು ಇಲ್ಲವೇ ಖಂಡಿತ ಪ್ರಬಲ ದಾಳಿ ಒಡ್ಡುವರು ಎಂದು ಅನ್ನಿಸುತ್ತಿತ್ತು. ಜೆಪಿಯವರು ಎಲ್ಲರಿಗೂ ಪತ್ರ ಬರೆದರು ಮತ್ತು ಆಗ ಬೆಂಬಲ ನೀಡಲು ಮೊರಾರ್ಜಿ ದೇಸಾಯಿ, ಜಾರ್ಜ್ ಫರ್ನಾಂಡಿಸ್, ಅಟಲ್ ಬಿಹಾರಿ ವಾಜಪೇಯಿ, ಅಶೋಕ್ ಮೆಹ್ತಾರಂತಹ ನಾಯಕರು ಜಬಲ್‍ಪುರಕ್ಕೆ ಬಂದರು. ವಾಜಪೇಯಿಯವರು ಒಂದು ದಿನಕ್ಕೆ ಬದಲಾಗಿ ಅಲ್ಲಿ ಎರಡು ದಿನ ಕಳೆದರು. ಯಾದವ್‍ರವರು ಚುನಾವಣೆಯಲ್ಲಿ ಗೆದ್ದರು ಮತ್ತು ದೆಹಲಿಗೆ ಹೋದಾಗ ವಿಠ್ಠಲ್‍ಭಾಯಿ ಹೌಸ್‍ನಲ್ಲೇ ಇರತೊಡಗಿದರು. ಆದರೆ ಅಲ್ಲಿ ಊಟ ತಿಂಡಿಯ ವ್ಯವಸ್ಥೆ ಇರಲಿಲ್ಲ. ಆಗಾಗ ವಾಜಪೇಯಿಯವರ ಮನೆಗೆ ಹೋಗುತ್ತಿದ್ದರು ಮತ್ತು ಅಲ್ಲಿ ಊಟೋಪಚಾರದ ಬಗ್ಗೆ ಚೆನ್ನಾಗಿ ಗಮನ ಕೊಡಲಾಗುತ್ತಿತ್ತು. ವಾಜಪೇಯಿಯವರು ಅದೆಷ್ಟು ಉತ್ತಮ ನಾಯಕರಾಗಿದ್ದರೋ ಅಷ್ಟೇ ಚೆನ್ನಾಗಿ ಅತಿಥಿ ಸತ್ಕಾರ ಮಾಡುವವರಾಗಿದ್ದರು ಮತ್ತು ಅಷ್ಟೇ ಒಳ್ಳೆಯ ಗೆಳೆಯರಾಗಿದ್ದರು.</p>
<p>ಜನತಾ ಪಾರ್ಟಿ ಸರ್ಕಾರದಲ್ಲಿ ಕಾನೂನು ಮಂತ್ರಿಗಳಾಗಿದ್ದ ಶಾಂತಿಭೂಷಣ್‍ರವರೂ ಸಹ ವಾಜಪೇಯಿಯವರ ಬಗೆಗಿನ ಒಂದು ಪ್ರಸಂಗ ಹೇಳುತ್ತಾರೆ. 1991ರಲ್ಲಿ ಜಸ್ಟೀಸ್ ವಿ. ರಾಮಸ್ವಾಮಿಯವರ ವಿರುದ್ಧ ಗಂಭೀರವಾದ ಆಪಾದನೆ ಕುರಿತು ಗೊತ್ತುವಳಿ ಮಂಡಿಸಬೇಕಾಗಿತ್ತು. ಅವರ ಮೇಲೆ, ಪಂಜಾಬ್ ಹರಿಯಾಣ ಕೋರ್ಟ್‍ನ ಮುಖ್ಯ ನ್ಯಾಯಾಧೀಶರಾಗಿದ್ದಾಗ ತೋರಿಸಿದ್ದ ಖರ್ಚಿನ ಸುಳ್ಳು ಲೆಕ್ಕದ ಆರೋಪವಿತ್ತು. ಗೊತ್ತುವಳಿಗೆ ಹಸ್ತಾಕ್ಷರ ಪಡೆಯಲು ವಾಜಪೇಯಿಯವರನ್ನು ಭೇಟಿಮಾಡಿದಾಗ ವಾಜಪೇಯಿ ಕೇಳಿದರು. 'ಇದೊಳ್ಳೆ ಕೋಳಿ ಕದ್ದ ಆರೋಪದಂತಿದೆ.' ಭೂಷಣ್‍ರವರು ಉತ್ತರಿಸಿದರು. 'ಅದೇ ತರಹ ಅಂತ ತಿಳಿಯಿರಿ. ಆದರೆ ಒಬ್ಬ ಮುಖ್ಯ ನ್ಯಾಯಾಧೀಶರಾಗಿದ್ದುಕೊಂಡು ಕೋಳಿ ಕದಿಯುವುದೂ ಗಂಭೀರವಾದ ಆರೋಪವೇ ತಾನೆ?' ವಾಜಪೇಯಿ ಹೇಳಿದರು, 'ನಿಜವಾಗಲೂ ತಾವು ಹೇಳುವುದು ಸರಿಯಾಗೇ ಇದೆ.' ವಾಜಪೇಯಿಯವರು ಗೊತ್ತುವಳಿಗೆ ರುಜು ಹಾಕಿದರು.</p>
<p>1991ರಲ್ಲಿ ವಿಪಕ್ಷದ ಎಲ್ಲಾ 108 ಸದಸ್ಯರು ಹಸ್ತಾಕ್ಷರ ಮಾಡಿ ಮಹಾಪರಾಧದ ತನಿಖೆ ನಡೆಸುವ ಪ್ರಸ್ತಾಪವಿಟ್ಟರು. ಆದರೆ ತನಿಖಾ ಕಮಿಟಿಯ ರಿಪೋರ್ಟು ಒಂದು ವರ್ಷದ ನಂತರ ಬಂತು. ಜಸ್ಟೀಸ್ ಪಿ.ಬಿ. ಸಾವಂತ್‍ರವರ ಈ ರಿಪೋರ್ಟಿನಲ್ಲಿ ಜಸ್ಟೀಸ್ ರಾಮಸ್ವಾಮಿಯವರ ಬಗ್ಗೆ ಗಂಭೀರ ಆರೋಪಗಳಿದ್ದವು. 1993ರ ಏಪ್ರಿಲ್‍ನಲ್ಲಿ ಈ ವಿಷಯದ ಬಗ್ಗೆ ಲೋಕಸಭೆಯಲ್ಲಿ ವೋಟಿಂಗ್ ಆಗುವಾಗ ಕಾಂಗ್ರೆಸ್ ತನ್ನ ಸಂಸದರಿಗೆ ಭಾಗಿಯಾಗಲು ವ್ಹಿಪ್ ಏನೋ ಕೊಟ್ಟಿತು. ಆದರೆ ತಮ್ಮಿಷ್ಟದಂತೆ ಓಟು ಹಾಕಲು ಅಧಿಕಾರ ನೀಡಿತು. ಆದರೆ ಕೊನೆಯಲ್ಲಿ ಕಾಂಗ್ರೆಸ್ಸು ತನ್ನ ರಾಜಕೀಯ ಚಾಳಿ ತೋರಿಸಿಬಿಟ್ಟಿತು. ಓಟಿಂಗ್ ಸಮಯದಲ್ಲಿ ಅದು ಗೈರು ಹಾಜರಾಯಿತು. ಗೈರು ಹಾಜರಾದರೂ ಲೋಕಸಭೆಯಲ್ಲಿ ಸರ್ವಸಮ್ಮತಿಯೇನೋ ಸಿಕ್ಕಿತು. ಗೊತ್ತುವಳಿ ಫೇಲ್ ಆಯಿತು. ಏಕೆಂದರೆ ಮೂರನೇ ಎರಡರಷ್ಟು ಸದಸ್ಯರು ಸದನದಲ್ಲಿರಲೇಬೇಕಾಗಿತ್ತು. ಆದರೆ ಹಾಗಾಗಲಿಲ್ಲ. 401 ಸಂಸದರ ಪೈಕಿ ಗೊತ್ತುವಳಿಯ ಪರವಾಗಿ 196 ಓಟುಗಳು ಬಿದ್ದವು. ಗೊತ್ತುವಳಿ ಪಾಸಾಗಲು 267 ಓಟುಗಳು ಬೇಕಾಗಿದ್ದವು. ಗೊತ್ತುವಳಿಯು ಸಲೀಸಾಗಿ ಪಾಸಾಗದಿದ್ದರೂನು ಅದರ ಉದ್ದೇಶ ಒಂದು ರೀತಿಯಲ್ಲಿ ಈಡೇರಿತ್ತು. ಜಡ್ಜ್‍ರವರ ನಿಂದನೆ ಸದನದಲ್ಲಿ ನಡೆದೇ ನಡೆಯಿತು. ಗೊತ್ತುವಳಿ ನೆಲ ಕಚ್ಚಿದರೂ ಸಹ ಕೋರ್ಟಿನಲ್ಲಿ ಜಸ್ಟೀಸ್ ರಾಮಸ್ವಾಮಿಯವರ ಪಕ್ಕ ಯಾರೂ ಕುಳಿತುಕೊಳ್ಳಲಿಲ್ಲ. ಜಸ್ಟೀಸ್ ರಾಮಸ್ವಾಮಿಯವರನ್ನು ಕಾಂಗ್ರೆಸ್ಸೇ ನಿಯುಕ್ತಿಗೊಳಿಸಿತ್ತು ಮತ್ತು ಆ ಸಮಯದಲ್ಲಿ ಜಸ್ಟೀಸ್ ರಾಮಸ್ವಾಮಿಯವರ ಮಗ ತಮಿಳುನಾಡಿನಲ್ಲಿ ಕಾಂಗ್ರೆಸ್ ಶಾಸಕರೂ ಆಗಿದ್ದರು.</p>
<p>ನಾನೂ ಸಹ ಆ ಚರ್ಚೆಯ ಸಮಯದಲ್ಲಿ ಸಂಸತ್ತಿನಲ್ಲಿದ್ದೆ. ಇಡೀ ಸಂಸತ್ತಿನ ತಾಪಮಾನ ಇದ್ದಕ್ಕಿದ್ದಂತೆ ಏರುತ್ತಿದೆಯೇನೋ ಎಂದೆನಿಸುತ್ತಿತ್ತು. ಎಲ್ಲರ ನೋಟಗಳೂ ಕೂಡ ಆ ಚರ್ಚೆ ಕಡೆಗೇ ಇದ್ದವು. ಕಪಿಲ್ ಸಿಬಲ್ ಜಸ್ಟೀಸ್ ರಾಮಸ್ವಾಮಿಯವರ ವಕೀಲರಾಗಿದ್ದರು. ಗೊತ್ತುವಳಿ ಕುರಿತು ಅನೇಕ ಸಂಸದರು ತಮ್ಮ ತಮ್ಮ ವಾದ ಮಂಡಿಸಿದರು. ಆದರೆ ಆಗ ಸೋಮನಾಥ ಚಟರ್ಜಿ ಮತ್ತು ಜಾರ್ಜ್ ಫರ್ನಾಂಡಿಸ್‍ರವರು ತುಂಬಾ ಶಕ್ತಿಶಾಲಿಯಾದ ಉಪನ್ಯಾಸ ನೀಡಿದರು. ಕಪಿಲ್ ಸಿಬಲ್ ಮುಂದೆ ಕಾಂಗ್ರೆಸ್ಸಿನ ಸಂಸದರೂ ಆದರು ಮತ್ತು ಕಾನೂನು ಸಚಿವರೂ ಸಹ ಆದರು.</p>
<p>ಎಲ್ಲಕ್ಕಿಂತ ಮುಖ್ಯವಾದ ವಾಜಪೇಯಿಯವರ ವ್ಯಕ್ತಿತ್ವದ ವಿಶೇಷತೆ ಏನೆಂದರೆ ಒಬ್ಬ ರಾಜಕೀಯ ನಾಯಕನಾಗಿ ಮತ್ತು ಸಂಸದರಾಗಿ ಯಾವಾಗಲೂ ಅವರು ಪ್ರಕರಣಗಳಿಗೆ ಪ್ರಾಮುಖ್ಯತೆ ಕೊಡುತ್ತಿದ್ದರು. ಅದರಲ್ಲಿ ನಾನು ವಿರೋಧಪಕ್ಷದ ನಾಯಕನೆಂಬ ಅಥವಾ ನಾನೊಬ್ಬ ದೊಡ್ಡ ನಾಯಕ ಎಂಬ ಅಹಂಕಾರ ಇರುತ್ತಿರಲಿಲ್ಲ. ರಾಜಕೀಯ ಸಮಸ್ಯೆಗಳ ಆಳವಾದ ತಿಳುವಳಿಕೆಯ ಜೊತೆಗೆ ವ್ಯವಸ್ಥೆಯಲ್ಲಿ ಪ್ರಾಮಾಣಿಕತೆಗಾಗಿ ಯಾವಾಗಲೂ ವಾಜಪೇಯಿಯವರು ಪ್ರಯತ್ನ ಮಾಡುತ್ತಿದ್ದರು. ಇದರಿಂದ ಅವರು ಒಬ್ಬಂಟಿಯೂ ಆದರು. ಜಸ್ಟಿಸ್ ರಾಮಸ್ವಾಮಿಯವರು ಅಪರಾಧಿಯಾಗಿದ್ದ ಸಮಸ್ಯೆಯಲ್ಲೂ ಬಿಜೆಪಿಯ ಬಹುತೇಕ ಸಂಸದರು ಪಕ್ಷದಲ್ಲಿ ತೊಡಗಿಸಿಕೊಳ್ಳಲಿಲ್ಲ. ಆದರೆ ವಾಜಪೇಯಿಯವರು ಶಾಂತಿಭೂಷಣ್‍ರಿಗೆ ಮತ್ತು ಪ್ರಕರಣಕ್ಕೆ ಎಷ್ಟು ಸಮರ್ಥನೆ ನೀಡಿದರೆಂದರೆ ಗೊತ್ತುವಳಿ ಬಿದ್ದುಹೋದರೂ ಕೂಡ ವಿರೋಧ ಪಕ್ಷದ್ದೇ ಗೆಲುವಾಯಿತು ಎಂದು ತಿಳಿಯಲಾಗುತ್ತಿತ್ತು.</p>
<p>1991ರ ಲೋಕಸಭಾ ಚುನಾವಣೆಗಳ ಮಾತು. ಆಗ ಉತ್ತರ ಪ್ರದೇಶದ ಚುನಾವಣೆಗಳೂ ಜೊತೆಯಲ್ಲೇ ನಡೆಯುತ್ತಿದ್ದವು. ವಿರೋಧಿಗಳಿಗೂ ವಾಜಪೇಯಿಯವರೇ ಗೆಲ್ಲುವರೆಂದು ಗೊತ್ತಾದಾಗ ಬೇರೆ ಬೇರೆ ಪಕ್ಷದವರೆಲ್ಲ ಬೇಕಾದರೆ ಮೇಲಿನ ಅಂದರೆ ಲೋಕಸಭೆಯ ಓಟು ವಾಜಪೇಯಿಯವರಿಗೆ ಕೊಡಿ ಆದರೆ ಕೆಳಗಿನ ಅಂದರೆ ವಿಧಾನಸಭೆಯ ಓಟು ನಮಗೆ ನೀಡಿ ಎಂದು ಮತದಾರರಿಗೆ ಕೇಳಿಕೊಳ್ಳುತ್ತಿದ್ದರು.</p>
<p>ಅಟಲರಿಗೆ ಈ ವಿಷಯ ಗೊತ್ತಾಗಿ ಅವರು ಸಾರ್ವಜನಿಕ ಸಭೆಯಲ್ಲಿ ಹೀಗೆ ಹೇಳಿದರು, 'ಅಂಗಿಯನ್ನು ಬಿಜೆಪಿಗೆ ಕೊಟ್ಟು ಕೆಳಗಿನ ಪಂಚೆಯನ್ನು ಬೇರೆಯವರಿಗೆ ಕೊಟ್ಟರೆ ನನ್ನ ಸ್ಥಿತಿ ಏನಾಗಬಹುದು ನೀವೇ ಹೇಳಿ?'</p>
<p>1991ರಲ್ಲಿ ಲಖ್ನೌನಲ್ಲಿ ಚುನಾವಣಾ ಪ್ರಚಾರ ಸಾಗಿತ್ತು. ಕಲ್‍ರಾಜ್‍ಮಿಶ್ರ ಉತ್ತರಪ್ರದೇಶದ ಬಿಜೆಪಿ ಅಧ್ಯಕ್ಷರಾಗಿದ್ದರು. ಅವರು ವಾಜಪೇಯಿಯವರನ್ನು ಭೇಟಿಯಾಗಲು ಬಂದಿದ್ದರು ಆದರೆ ವಾಜಪೇಯಿಯವರು ಪ್ರಚಾರಕ್ಕೆ ಹೋಗಿಬಿಟ್ಟಿದ್ದರು. ವಾಜಪೇಯಿಯವರು ವಾಪಸ್ಸು ಬಂದಾಗ ನೋಡುತ್ತಾರೆ ಕಲ್‍ರಾಜ್‍ಮಿಶ್ರ ಎಸಿ ಹಾಕಿಕೊಂಡು ಸೋಫಾ ಮೇಲೆ ಆರಾಮಾಗಿ ಮಲಗಿದ್ದಾರೆ. ವಾಜಪೇಯಿಯವರು ತಮ್ಮ ಸ್ವಂತ ಲಯದಲ್ಲಿ ಹೇಳಿದರು, 'ತೊಗೊಳ್ಳಪ್ಪಾ.. ಹಿಂದು ರಾಷ್ಟ್ರ ನಿದ್ದೆ ಮಾಡುತ್ತಿದೆ. ಕೆಲಸ ಹ್ಯಾಗೆ ಜರುಗುತ್ತೆ?'</p>
<p>1991ರಲ್ಲಿ ವಾಜಪೇಯಿಯವರು ಲಖ್ನೌನಲ್ಲಲ್ಲದೆ ವಿದಿಶಾದಿಂದಲೂ ಚುನಾವಣೆ ಸೆಣೆಸಿದ್ದರು. ಎರಡು ಕಡೆಯೂ ಗೆದ್ದಾಗ ವಿದಿಶಾ ಸೀಟನ್ನು ತ್ಯಜಿಸಿದ್ದರು. ಅಲ್ಲಿನ ಉಪ ಚುನಾವಣೆಯಲ್ಲಿ ಶಿವರಾಜಸಿಂಹರು ಗೆದ್ದರು. ಆ ಸಂಸದೀಯ ಕ್ಷೇತ್ರದಲ್ಲಿ 'ಗಜ್ ಬಾಸೌದಾ' ಎಂಬ ವ್ಯಾಪಾರ ಕೇಂದ್ರವಾದ ನಗರವೂ ಇತ್ತು. ಅಲ್ಲಿ ಪಂಜಾಬ್ ಮೇಲ್ ರೈಲು ನಿಲುಗಡೆಯಾಗುತ್ತಿತ್ತು. ಅದನ್ನು ನಿಲ್ಲಿಸಲಾಗಿತ್ತು. ಸ್ಥಳೀಯ ಜನ ಕಂಗೆಟ್ಟಿದ್ದರು. ಆಗ ರೈಲ್ವೆ ಮಂತ್ರಿಯಾಗಿದ್ದ ಸಿ.ಕೆ. ಜಾಫರ್ ಶರೀಫ್‍ರವರಿಗೆ ಶಿವರಾಜ್ ಸಿಂಹರವರು ಪತ್ರ ಬರೆದು ಮತ್ತೆ ರೈಲನ್ನು ಅಲ್ಲಿ ನಿಲ್ಲುವಂತೆ ಅರಿಕೆ ಮಾಡಿದರು. ಆದರೆ ಪ್ರಯೋಜನವಾಗಲಿಲ್ಲ. ಇಷ್ಟು ಚಿಕ್ಕ ವಿಷಯವನ್ನು ವಾಜಪೇಯಿಯವರಿಗೆ ಹೇಳುವುದೋ ಬೇಡವೋ ಎಂದು ಚೌವ್ಹಾಣರು ಗೊಂದಲಗೊಂಡಿದ್ದರು. ಆದರೆ ಜನರ ತೊಂದರೆ ನೋಡಲಾರದೆ ವಾಜಪೇಯಿಯವರಿಗೆ ಹೇಳಿಬಿಟ್ಟರು. ಅಂದು ವಾಜಪೇಯಿಯವರು ಸಂಸತ್ ಭವನದ ತಮ್ಮ ಕೋಣೆಯಲ್ಲಿದ್ದರು. ತಕ್ಷಣವೇ ವಿಚಾರಿಸಿದಾಗ ಅದೇ ಭವನದಲ್ಲೇ ಜಾಫರ್ ಶರೀಫ್‍ರವರು ತಮ್ಮ ರೈಲ್ವೇ ಮಂತ್ರಿ ಕೋಣೆಯಲ್ಲಿದ್ದಾರೆಂಬ ಮಾಹಿತಿ ಬಂತು. ಕೂಡಲೇ ವಾಜಪೇಯಿಯವರು ಶಿವರಾಜ್ ಸಿಂಹರ ಜೊತೆ ಶರೀಫರ ಭೇಟಿ ಮಾಡಿದರು ಹಾಗೂ ಆ ನಿಲುಗಡೆಯನ್ನು ಮತ್ತೆ ತೆರೆಸಲು ಹೇಳಿದರು. ಕೆಲವು ದಿನಗಳ ನಂತರ ಗಾಡಿ ನಿಲ್ಲತೊಡಗಿತು. ಸ್ಠಾನತ್ಯಾಗ ಮಾಡಿದ ಕ್ಷೇತ್ರದಲ್ಲೂ ವಾಜಪೇಯಿಯವರು ಅಲ್ಲಿನ ಜನರ ಚಿಂತೆ ಮಾಡುತ್ತಿದ್ದರು.</p>
<p>ಮತ್ತೊಂದು ಘಟನೆ 1991ರ ಚುನಾವಣೆಯದೇ ಇದೆ. ನಲವತ್ತಕ್ಕಿಂತಲೂ ಹೆಚ್ಚು ವರ್ಷಗಳ ತನಕ ವಾಜಪೇಯಿಯವರ ಸಹಾಯಕರಾಗಿರುವ ಶಿವಕುಮಾರ್‍ರವರು ಈ ಘಟನೆಯನ್ನು ಹೇಳಿದರು. 1991ರ ಚುನಾವಣೆಯಲ್ಲಿ ಲಖ್ನೌ ಕಡೆಯಿಂದ ಗಲಾಟೆಯ ದೂರು ಕೇಳಿ ಬರುತ್ತಿತ್ತು. ಆಗ ವಾಜಪೇಯಿಯವರ ವಿರುದ್ಧವಾಗಿ ರಾಜ್‍ಬಬ್ಬರ್ ನಿಂತಿದ್ದರು ಮತ್ತು ಸಹಾರಾ ಗ್ರೂಪಿನ ಸುಬ್ರತೋರಾಯ್ ಅವರಿಗೆ ಸಪೋರ್ಟ್ ಮಾಡುತ್ತಿದ್ದರು. ಸಹಾರಾಗ್ರೂಪ್, ದೇಶದಾದ್ಯಂತ ಇರುವ ತನ್ನೆಲ್ಲ ಕೆಲಸಗಾರರಿಗೆ ವೋಟಿಂಗಿನ ದಿನ ಲಖ್ನೌಗೆ ಬರಲು ಕರೆ ಕಳುಹಿಸಿತ್ತು. ದೂರನ್ನು ಆ ಪ್ರದೇಶದ ಎಸ್‍ಪಿಯವರಿಗೂ ನೀಡಿತ್ತು. ಆದರೆ ಅವರು ಕಿವಿ ಮೇಲೆ ಹಾಕಿಕೊಂಡಿರಲಿಲ್ಲ. ಆಗ ಡಿಐಜಿಗೆ ಹೇಳಿದಮೇಲೆ ಆವರು ರಾತ್ರಿ ಪೂರ್ತಿ ಠಿಕಾಣಿ ಹೂಡಿ ಆ ಜನರನ್ನು ಲಖ್ನೌನಿಂದ ಹೊರ ದಬ್ಬಿದರು. ವಾಜಪೇಯಿಯವರು ಚುನಾವಣೆಯಲ್ಲಿ ಬಹಳ ಅಂತರದಿಂದ ಗೆದ್ದಿದ್ದರು. ನಂತರ ಸುಬ್ರತೋರಾಯ್‍ರವರು ಹೇಳಿದರು, 'ನಾವೇನೂ ವಾಜಪೇಯಿಯವರನ್ನು ಸೋಲಿಸಬೇಕೆಂದಿರಲಿಲ್ಲ. ಎರಡು ಕಡೆ ನಿಂತಿದ್ದಾರಲ್ಲ, ಎರಡರಲ್ಲೂ ಹೇಗೂ ಗೆದ್ದೇ ಗೆಲ್ಲುತ್ತಾರೆ. ಆದ್ದರಿಂದ ಲಖ್ನೌನಲ್ಲಿ ರಾಜ್‍ಬಬ್ಬರ್‍ರನ್ನು ಗೆಲ್ಲಿಸೋಣ ಅಂದುಕೊಂಡೆವು.'</p>
<p>1991ರ ಚುನಾವಣೆಯಲ್ಲಿ ವಾಜಪೇಯಿಯವರು ಎರಡು ಕಡೆ ನಿಂತರಲ್ಲ ಅದರ ಹಿಂದೆ ಒಂದು ಕಥೆ ಇದೆ. ಆಗ ವಾಜಪೇಯಿಯವರು ರಾಜ್ಯಸಭಾ ಸದಸ್ಯರಾಗಿದ್ದರು ಮತ್ತು ಲೋಕಸಭಾ ಚುನಾವಣೆಯಲ್ಲಿ ಸ್ಪರ್ಧಿಸುವುದಿಲ್ಲ ಎಂದು ಘೋಷಿಸಿದ್ದರು ಆದರೆ ಚುನಾವಣೆಯಲ್ಲಿ ಅವರನ್ನು ನಿಲ್ಲಿಸಲಾಗುವುದೆಂದು ಪಕ್ಷ ನಿರ್ಧರಿಸಿತ್ತು. ಪಾರ್ಟಿಯು ಉತ್ತರ ಪ್ರದೇಶದಲ್ಲಿ ಸರ್ಕಾರ ರಚಿಸುವ ಪ್ರಯತ್ನದಲ್ಲಿತ್ತು ಆದ್ದರಿಂದ ಚುನಾವಣಾ ಪ್ರಚಾರಕ್ಕೆ ಮತ್ತಷ್ಟು ವೇಗ ತುಂಬುವ ನಾಯಕನ ಅವಶ್ಯಕತೆ ಅದಕ್ಕಿತ್ತು. ತಾನು ಪಾರ್ಟಿಯ ಅಧ್ಯಕ್ಷನಾಗಿರುವುದರಿಂದ ಚುನಾವಣೆಯಲ್ಲಿ ಸ್ಪರ್ಧಿಸುವುದಿಲ್ಲ ಎಂದು ಡಾ|| ಮುರಳಿಮನೋಹರ ಜೋಷಿಯವರು ತೀರ್ಮಾನಿಸಿದ್ದರು. ರಾಜಮಾತೆ ವಿಜಯರಾಜೇ ಸಿಂಧ್ಯಾ ಮತ್ತು ಲಾಲ್‍ಕೃಷ್ಣ ಆಡ್ವಾಣಿಯವರು ತಮ್ಮ ತಮ್ಮ ಸೀಟುಗಳ ಮೂಲಕ ಚುನಾವಣಾ ಕಣದಲ್ಲಿದ್ದರು. ಜ್ಯೋತಿಷಿಗಳು ವಾಜಪೇಯಿಯವರ ಜಾತಕ ನೋಡಿ ಗ್ರಹಗಳು ಉಚ್ಚವಾಗಿವೆಯೆಂದೂ ಹಾಗೂ ಅವರು ಕಣಕ್ಕಿಳಿದರೆ ಲಾಭವಾಗುವುದೆಂದೂ ಹೇಳಿದರು. ಲಖ್ನೌನಲ್ಲಿ ನಿಲ್ಲಿಸಲು ಒಬ್ಬ ಉತ್ತಮ ಅಭ್ಯರ್ಥಿಯ ಅವಶ್ಯಕತೆಯಿತ್ತು. ಮೊದಲೇ ಅಲ್ಲಿ ವಾಜಪೇಯಿಯವರು ಚುನಾವಣೆಯಲ್ಲಿ ಹೋರಾಟ ಮಾಡಿದ್ದಿದ್ದರಿಂದ ಅವರನ್ನೇ ಮೈದಾನಕ್ಕಿಳಿಸಲು ನಿರ್ಧರಿಸಲಾಯಿತು.</p>
<p>ಇದಾದ ಮೇಲೆ ಲಾಲ್‍ಕೃಷ್ಣ ಆಡ್ವಾಣಿಯವರು ದೆಹಲಿಯ ಜೊತೆಗೆ ಗುಜರಾತಿನ ಗಾಂಧಿನಗರದಿಂದಲೂ ಸ್ಪರ್ಧಿಸುವಂತೆ ನಿಶ್ಚಯಿಸಲಾಯಿತು. ಅದೇ ರೀತಿ ವಾಜಪೇಯಿಯವರಿಗೂ ಎರಡು ಸೀಟುಗಳಲ್ಲಿ ಸ್ಪರ್ಧಿಸಲು ಹೇಳಲಾಯಿತು. ಹೀಗೆ ವಾಜಪೇಯಿಯವರು ವಿದಿಶಾದಲ್ಲೂ ಸ್ಪರ್ಧಿಸಿದರು ಮತ್ತು ಎರಡರಲ್ಲೂ ಗೆದ್ದರು.</p>
<p>1991ರ ಸಾರ್ವತ್ರಿಕ ಚುನಾವಣೆಗಳ ಪ್ರವಾಸದಲ್ಲಿ ಆತಂಕವಾದಿಗಳು ಮಾಜಿ ಪ್ರಧಾನಿ ರಾಜೀವ್‍ಗಾಂಧಿಯವರ ಹತ್ಯೆ ಮಾಡಿದ್ದರು. ರಾಜೀವ್‍ಗಾಂಧಿಯವರ ನಿಧನಕ್ಕೆ ವಾಜಪೇಯಿಯವರು ಬರೆದ ಶೋಕ ಸಂದೇಶವೊಂದರಿಂದಲೇ ಅರ್ಥವಾಗುತ್ತದೆ ವಾಜಪೇಯಿಯವರ ವ್ಯಕ್ತಿತ್ವ ಎಂಥದು ಎಂದು ವಾಜಪೇಯಿ ಹೇಳಿದರು, 'ಒಂದು ದಿನ ಮುಂಜಾನೆ ರಾಜೀವ್‍ಗಾಂಧಿಯವರು ನನ್ನ ನಿವಾಸಕ್ಕೆ ಬಂದು, ನಮ್ಮ ಪ್ರತಿನಿಧಿ ಮಂಡಲಿಯೊಂದು ಅಮೇರಿಕಾಗೆ ಹೊರಟಿದೆ ತಾವು ಸಂಸದೀಯ ದಳದ ನಾಯಕರಾಗಿದ್ದುಕೊಂಡು ಅದರ ಮುಂದಾಳತ್ವ ವಹಿಸಿಕೊಳ್ಳಬೇಕಾಗಿದೆ ಎಂದು ಹೇಳಿದರು. ನಾನಲ್ಲಿಗೆ ಹೋದೆ. ನನ್ನ ಅನಾರೋಗ್ಯದ ಶುಶ್ರೂಷೆಗಾಗಿ ಮೆಡಿಕಲ್ ಸೇವೆಗಳನ್ನೂ ಕೂಡ ಸಲ್ಲಿಸಲಾಯಿತು. ಈ ರೀತಿ ನನಗೆ ಕೇವಲ ಒಮ್ಮೆಯಲ್ಲ ಐದು ಬಾರಿ ಒತ್ತಾಯಿಸಿ ಕಳುಹಿಸಿದ್ದರು. ನಾನು ಸುಧಾರಿಸಿಕೊಳ್ಳುತ್ತ ಹೋಗಿ ಬಂದೆ. ಆದರೆ ಯಾವತ್ತೂ ಯಾರ ಬಳಿಯೂ ರಾಜೀವರು ಈ ವಿಷಯವನ್ನು ಪ್ರಸ್ತಾಪಿಸಲೇ ಇಲ್ಲ. ದೇಶವಿಂದು ಒಬ್ಬ ಪ್ರಧಾನಿಯನ್ನಷ್ಟೇ ಕಳೆದುಕೊಂಡಿಲ್ಲ ಬದಲಾಗಿ ಒಬ್ಬ ಉತ್ತಮ ಮನುಷ್ಯನನ್ನು ಕಳೆದುಕೊಂಡಿದೆ.' ಬೇರೆ ರಾಜಕೀಯ ನಾಯಕರುಗಳು ಈ ರೀತಿಯ ಸಹಾಯವನ್ನು ಯಾವಾಗಲೇ ಆಗಲಿ ಯಾರಿಗೇ ಆಗಲಿ ಮಾಡಿದಾಗ ಅದನ್ನು ಸಾರ್ವಜನಿಕಗೊಳಿಸಿಕೊಳ್ಳುವದೇ ಹೆಚ್ಚು. ಆದರೆ ಸ್ವ -ಇಚ್ಛೆಯಿಂದಲೂ ವಾಜಪೇಯಿಯವರು ಎಷ್ಟೊಂದು ಸಹಾಯ ಮಾಡಿದ್ದಾರೆ, ಯಾವತ್ತೇ ಆಗಲಿ ಅದನ್ನು ಸಾರ್ವಜನಿಕವಾಗಿ ಹೇಳಲಿಲ್ಲ. ಸಿಕ್ಕಿದರೆ ಮಾತ್ರ ಶಬಾಶ್‍ಗಿರಿಯ ಸ್ವೀಕಾರ ಇಲ್ಲದಿದ್ದರೆ ತನ್ನ ಔದಾರ್ಯದ ಬಗ್ಗೆ ಮೌನ. ಇದೇ ಅವರು ಶ್ರೇಷ್ಠ ಮಾನವನಾಗಿರುವುದಕ್ಕೆ ಸಾಕ್ಷಿ.</p>
<p>ಲೋಕಸಭೆಯ ಅಧ್ಯಕ್ಷರಾದ ಶ್ರೀಮತಿ ಸುಮಿತ್ರಾ ಮಹಾಜನ್‍ರವರು ಹೇಳುತ್ತಾರೆ. 'ಇತ್ತೀಚೆಗೆ ಪ್ರತಿದಿನವೂ ಸಂಸತ್ತಿನಲ್ಲಿ ಸದನದ ಬಾವಿಯೊಳಗೆ ಹೋಗುವ ಅಭ್ಯಾಸ ಒಂದೇ ಸಮ ಜಾಸ್ತಿ ಆಗುತ್ತಾ ಇದೆ. ಸಂಸತ್ತಿನ ಕಾರ್ಯಕಲಾಪಗಳಿಗೆ ಅಡ್ಡಿ ಉಂಟುಮಾಡುವ ಕ್ರಮ ದಿನದಿನಕ್ಕೂ ಜಾಸ್ತಿಯಾಗುತ್ತಾ ಇದೆ. ವಾಜಪೇಯಿಯವರಿಗಂತೂ ಸಂಸತ್ತಿನ ವ್ಯವಸ್ಥೆಯ ಮೇಲೆ ಬಹಳ ಶ್ರದ್ಧೆ ಇದ್ದೇ ಇದೆ. ಅವರು ಯಾವತ್ತೂ ಸಂಸತ್ತಿನ ವೆಲ್ ಒಳಗೆ ಹೋಗುವುದನ್ನು ವಿರೋಧಿಸುತ್ತಾ ಇದ್ದರು ಆದರೆ ಅದರ ಜೊತೆಗೇ ಸಾಮೂಹಿಕ ನಿರ್ಧಾರವನ್ನು ಗೌರವಿಸುತ್ತಿದ್ದರು. ಪಾರ್ಟಿಯ ಸಭೆಯಲ್ಲಿ ವಾಜಪೇಯಿಯವರು ಎಲ್ಲರಿಗೂ ಮಾತಾಡಲು ಅವಕಾಶ ನೀಡುತ್ತಿದ್ದುದಷ್ಟೇ ಅಲ್ಲದೆ ತಮ್ಮ ತಮ್ಮ ಅಭಿಪ್ರಾಯ ವ್ಯಕ್ತಪಡಿಸಲು ಪ್ರೋತ್ಸಾಹಿಸುತ್ತಿದ್ದರು. ಯಾವುದಾದರೂ ಸಮಸ್ಯೆಯ ಕಲಾಪದಲ್ಲಿ ವೆಲ್ ಒಳಗೆ ಹೋಗಲೇಬೇಕು ಎಂದು ಸಂಸದೀಯ ಪಕ್ಷದ ಸಭೆಯಲ್ಲಿ ತೀರ್ಮಾನ ಆಗಿಬಿಟ್ಟರೆ,' 'ಬಾವಿ ಒಳಗೆ ಧುಮುಕುವ ಅವಶ್ಯಕತೆ ಇದೆಯೇ? ಚರ್ಚೆಮಾಡಿರಿ, ಮಾತಾಡುವುದನ್ನು ಕಲಿಯಿರಿ, ಇದನ್ನು ಅಭ್ಯಾಸ ಮಾಡಿ' ಎಂದು ವಾಜಪೇಯಿಯವರು ಯಾವಾಗಲೂ ಹೇಳುತ್ತಿದ್ದರು. ಆದರೆ ಪಾರ್ಟಿಯ ಎಲ್ಲರ ನಿರ್ಧಾರ ಕಲಾಪದಲ್ಲಿ ಬಾವಿಯ ಒಳಗೆ ಹೋಗಲೇಬೇಕಿದ್ದಲ್ಲಿ ಆಗ ವಾಜಪೇಯಿಯವರೂ ಕೂಡ ಒಪ್ಪಿಯೇ ಒಪ್ಪಿಕೊಳ್ಳುತ್ತಿದ್ದರು ಮತ್ತು ಬೀಳಲೇಬೇಕೆಂದಾದರೆ ಬೀಳಿರಿ.... ಬಾವಿಯಲ್ಲಿ ಬೀಳಿರಿ.... ಎಂದು ಹೇಳುತ್ತಿದ್ದರು.</p>
<p>2002ರಲ್ಲಿ ಒಮ್ಮೆ ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾ ಗಾಂಧಿಯವರು ವಾಜಪೇಯಿಯವರನ್ನು ಮನೋರೋಗಿಯೆಂದು ವ್ಯಕ್ತಿಗತ ನಿಂದನೆ ಮಾಡಿದರು. ಮಾರನೇ ದಿನವೇ ಇಂದೌರ್‍ನಲ್ಲಿ ಒಂದು ಓವರ್‍ಬ್ರಿಡ್ಜ್‍ನ ಭೂಮಿ ಪೂಜೆ ಕಾರ್ಯಕ್ರಮವಿತ್ತು. ಅದರಲ್ಲಿ ಮುಖ್ಯಮಂತ್ರಿ ದಿಗ್ವಿಜಯ್‍ಸಿಂಗ್ ಹಾಗೂ ಸಂಸದೆ ಸುಮಿತ್ರಾ ಮಹಾಜನ್‍ರವರು ಭಾಗವಹಿಸಿದ್ದರು. ಸಮಾರಂಭದ ಪ್ರಾರಂಭದಲ್ಲೇ ಸುಮಿತ್ರಾ ಮಹಾಜನ್‍ರವರು ಅಸಮಾಧಾನ ವ್ಯಕ್ತಪಡಿಸುತ್ತ ವೇದಿಕೆಯಲ್ಲಿಯೇ ಸೋನಿಯಾರವರು ಮಾಡಿದ ವಾಜಪೇಯಿಯವರ ವೈಯಕ್ತಿಕ ನಿಂದನೆ ಬಗ್ಗೆ ಪ್ರಸ್ತಾಪಿಸಿ ಅದು ಉಚಿತವಲ್ಲ. ಆದ್ದರಿಂದ ಮುಖ್ಯಮಂತ್ರಿಯವರು ತಮ್ಮ ನಾಯಕಿಯ ಪರವಾಗಿ ಕ್ಷಮೆ ಕೇಳಲೇಬೇಕು ಎಂದರು. ಎಲ್ಲಿವರೆಗೆ ಮುಖ್ಯಮಂತ್ರಿಯವರು ಕ್ಷಮೆ ಕೇಳುವುದಿಲ್ಲವೋ ಅಲ್ಲಿವರೆಗೆ ನಾನು ವೇದಿಕೆಯಲ್ಲಿ ಕೂರುವುದಿಲ್ಲ ಎಂದೆನ್ನುತ್ತಾ ವೇದಿಕೆಯಿಂದ ಇಳಿದು ಹೊರಟೇ ಬಿಟ್ಟರು. ಎರಡು ದಿನಗಳ ನಂತರ ದೆಹಲಿಯಲ್ಲಿ ನಡೆದ ಸಂಸದೀಯ ಪಕ್ಷಗಳ ಸಭೆಯಲ್ಲಿ ಕೂಡ ಸೋನಿಯಾರವರು ಮಾಡಿದ ವಾಜಪೇಯಿಯವರ ವೈಯಕ್ತಿಕ ನಿಂದನೆ ಬಗ್ಗೆ ಪ್ರಶ್ನೆ ಎದ್ದಿತು. ಇದರ ವಿರುದ್ಧ ಒಂದು ಆಂದೋಲನವನ್ನೇ ಮಾಡೋಣ ಎಂದು ಅನೇಕ ಸಂಸದರು ಅಭಿಪ್ರಾಯ ಪಟ್ಟರು. ಎಲ್ಲರ ಮಾತುಗಳನ್ನು ಆಲಿಸಿದ ವಾಜಪೇಯಿಯವರು ಇಂಥ ವಿಷಯಕ್ಕೆಲ್ಲ ಆಂದೋಲನವನ್ನು ಮಾಡುವ ಪ್ರಮೇಯ ಬೇಡ ಎಂದು ಹೇಳಿದರು. ಏನಾದರೂ ಅಸಮಾಧಾನವಿದ್ದರೆ ಅಂದು ಸುಮಿತ್ರಾಜೀಯವರು ಮಾಡಿದರಲ್ಲ ಆ ರೀತಿ ಆಗಲೇ ಪ್ರತಿಭಟಿಸಬೇಕಿತ್ತು. ಆ ಮಾತೇ ಮುಗಿದು ಹೋಯಿತಲ್ಲ. ವಾಜಪೇಯಿಯವರು ತಮ್ಮ ರಾಜಕೀಯ ಜೀವನದ ಪ್ರಾರಂಭದಲ್ಲೂ ಅಷ್ಟೆ ಮತ್ತು ನಂತರದ ರಾಜಕೀಯ ಯಾತ್ರೆಯಲ್ಲೂ ಅಷ್ಟೆ, ತಮ್ಮ ಮೇಲಿನ ವ್ಯಕ್ತಿಗತ ನಿಂದನೆ ಅಥವಾ ಆರೋಪಗಳನ್ನು ಯಾವತ್ತೇ ಆಗಲಿ ವಿರೋಧದ ಇಲ್ಲವೇ ಪ್ರದರ್ಶನದ ಸಮಸ್ಯೆಯನ್ನಾಗಿ ಮಾರ್ಪಡಿಸುತ್ತಿರಲಿಲ್ಲ.</p>
<p>ಮಧ್ಯಪ್ರದೇಶದ ಮುಖ್ಯಮಂತ್ರಿಗಳಾದ ಶಿವರಾಜ್‍ಸಿಂಹ ಚೌಹಾಣರು ವಾಜಪೇಯಿಯವರ ಮಾನವೀಯ ಸಂವೇದನೆಗಳ ಬಗ್ಗೆ ಉಲ್ಲೇಖಿಸುತ್ತ ಹೇಳುತ್ತಾರೆ. '1998ರಲ್ಲಿ ಶಿವರಾಜ್ ಸಿಂಹ ಚೌಹಾಣರಿಗೆ ಅಪಘಾತವಾಗಿತ್ತು. ಅದೇ ಸಮಯದಲ್ಲಿ ಕೇವಲ ಒಂದೇ ಒಂದು ವಿಶ್ವಾಸಮತದ ಓಟಿನಿಂದ ಸೋತ ಮೇಲೆ ವಾಜಪೇಯಿಯವರ ಸರ್ಕಾರ ಬಿದ್ದು ಬಿಟ್ಟಿತ್ತು ಮತ್ತು ಎರಡನೇ ಬಾರಿ ಚುನಾವಣೆ ನಡೆಯುವುದರಲ್ಲಿತ್ತು. ಚೌಹಾಣರು ಓಡಾಡುವ ಸ್ಥಿತಿಯಲ್ಲಿಲ್ಲದ ಕಾರಣ ನಾನೀ ಬಾರಿ ಚುನಾವಣೆಯಲ್ಲಿ ನಿಲ್ಲಲಾರೆ ಬೇರೆ ಯಾರಾದರೂ ಉಮೇದುವಾರರನ್ನು ನಿಲ್ಲಿಸಿ ಎಂದು ವಾಜಪೇಯಿಯವರಿಗೆ ಹೇಳಿದರು.' ಈ ಸಂದರ್ಭದಲ್ಲಿ ವಾಜಪೇಯಿಯವರು ಹೇಳಿದರು.. 'ಸುಖ ಇದ್ದಾಗ ಜೊತೇಲಿರೋದು, ದುಃಖ ಬಂದಾಗ ಬೇರೆಯಾಗೋದು, ಇದು ಒಳ್ಳೇದಲ್ಲ. ತಾವು ಸುಮ್ಮನೆ ನಾಮಪತ್ರ ತುಂಬಿರಿ. ಪಾರ್ಟಿ ಮತ್ತು ಕಾರ್ಯಕರ್ತರು ಎಲ್ಲರೂ ಒಟ್ಟಿಗೆ ಸೇರಿ ಮುಂದೆ ನೋಡೋಣ.' ಚೌಹಾನರು ಚುನಾವಣೆಯಲ್ಲಿ ಗೆದ್ದರು.</p>
<p>ಇಂಥ ನಗರಕ್ಕೆ ಅವರು ಬಂದಿಲ್ಲ, ಇಂಥ ಕಡೆ ಅವರ ಸಭೆ ನಡೆದಿಲ್ಲ ಅಂತ ಇಲ್ಲ. ಹಿಂದೂಸ್ತಾನದ ಎಲ್ಲ ದೊಡ್ಡ ದೊಡ್ಡ ನಗರಗಳಿಗೆ ವಾಜಪೇಯಿಯವರು ಭೇಟಿ ಇತ್ತಿದ್ದಾರೆ ಮತ್ತು ಸಭೆಯಲ್ಲಿ ಭಾಗವಹಿಸಿದ್ದಾರೆ. ಬಹಳಷ್ಟು ನಗರಗಳನ್ನು ಅವರು ಚೆನ್ನಾಗಿ ಗುರ್ತಿಸುತ್ತಾರೆ. ಅವುಗಳಲ್ಲಿ ಒಂದು ನಗರ ಇಂದೌರ್. ಒಮ್ಮೆ ಇಂದೌರ್‍ನ ರಾಜವಾಡಿಯಲ್ಲಿ ವಾಜಪೇಯಿಯವರ ಸಭೆ ನಡೆಯುವುದರಲ್ಲಿತ್ತು. ಸರಿಯಾದ ಸಮಯಕ್ಕೆ ಅವರ ವಿಮಾನ ಇಂದೌರ್‍ನಲ್ಲಿ ಇಳಿಯಿತು. ಸಭಾ ಮೈದಾನದಲ್ಲಿ ಇನ್ನೂ ಜನ ಹೆಚ್ಚಿನ ಸಂಖ್ಯೆಯಲ್ಲಿ ಸೇರಿರಲಿಲ್ಲವಾದ್ದರಿಂದ ವಾಜಪೇಯಿಯವರನ್ನು ಏರ್‍ಪೋರ್ಟ್‍ನಿಂದ ಕಾರಿನಲ್ಲಿ ಕರೆದುಕೊಂಡು ಬರಲು ಹೋಗಿದ್ದ ನಾಯಕರುಗಳು, ಕಾರ್ಯಕ್ರಮವನ್ನು ಸ್ವಲ್ಪ ತಡ ಮಾಡಿ ಶುರುಮಾಡುವುದಕ್ಕೋಸ್ಕರ ಅವರನ್ನು ಬಳಸಿದ ದಾರಿಯಲ್ಲಿ ಕರೆದುಕೊಂಡು ಬರತೊಡಗಿದರು. ತಕ್ಷಣವೇ ದಾರಿಯನ್ನು ಗುರ್ತಿಸಿದ ವಾಜಪೇಯಿಯವರು 'ಅದೇಕೆ ಈ ದಾರಿಯಲ್ಲಿ ಕರೆದೊಯ್ಯುತ್ತಿರುವಿರಿ? ರಾಜವಾಡಿಯ ದಾರಿ ಬೇರೆ ಇದೆ ಅಲ್ಲವೆ?' ಎನ್ನುತ್ತ ಡ್ರೈವರ್‍ಗೆ 'ತಾವು ಈ ಕಡೆಯಿಂದ ಚಲಿಸಿರಿ, ಮತ್ತೆ ಎಡಕ್ಕೆ ತಿರುಗಿರಿ, ನಂತರ ಮುಂದಿನ ಚೌಕದಲ್ಲಿ ತಿರುಗಿರಿ,' ಎಂದು ನಿರ್ದೇಶನ ಮಾಡತೊಡಗಿದರು. ಡ್ರೈವರ್ ಬಳಿ ವಾಜಪೇಯಿಯವರ ಮಾತಿನಂತೆ ನಡೆಯುವುದನ್ನು ಬಿಟ್ಟು ಬೇರೆ ದಾರಿಯೇ ಇರಲಿಲ್ಲ. ಸರ್ಕಿಟ್ ಹೌಸ್ ಹತ್ತಿರ ಗಾಡಿ ತಲುಪಿದಾಗ ವಾಜಪೇಯಿಯವರಿಗೆ ಪರಿಸ್ಥಿತಿ ಅರ್ಥವಾಯಿತು. ಇನ್ನೂ ಜನ ಸೇರಿಲ್ಲವೇನು? ಎಂದು ಕೇಳಿದರು. ಸ್ವಲ್ಪ ಹೊತ್ತು ಬಿಟ್ಟು ಸಭಾಸ್ಥಾನಕ್ಕೆ ತೆರಳಿದರು. ಆದರೆ ಯಾರ ಮೇಲೂ ಸಿಡುಕಲಿಲ್ಲ.</p>
<p>ಒಮ್ಮೆ ಜಯಪುರದ ತ್ರಿಪೋಲಿಯಾ ಬಾಜಾರಿನಲ್ಲಿ ಸಭೆಯಿತ್ತು. ರಾತ್ರಿ ಎರಡಾಗಿತ್ತು. ಸುತ್ತಲೂ ಕಾಲೆತ್ತಿಡಲೂ ಸಹ ಜಾಗವಿರಲಿಲ್ಲ. ಇಂಥಹ ಪರಿಸ್ಥಿತಿಯಲ್ಲಿ ಯಾರೋ ಒಬ್ಬ ಆ ಜನಜಂಗುಳಿ ನಡುವೆ ಹಾವೆಸೆದು ಬಿಟ್ಟ. ಗಲಾಟೆ ಶುರುವಾಗುವುದರಲ್ಲಿತ್ತು. ಅಷ್ಟರಲ್ಲಾಗಲೇ ವಾಜಪೇಯಿಯವರು ಅದು ನಕಲಿ ಹಾವು ಎಂದು ಹೇಳಿಬಿಟ್ಟರು. ಜನ ಅವರ ಮಾತನ್ನು ನಂಬಿದರು. ಸಭೆ ಮುಂದುವರೆಯಿತು. ಅವರ ಇಂಥಹ ಸಹಜಗುಣ ಮತ್ತು ಎಂಥದೇ ಪರಿಸ್ಥಿತಿಯನ್ನು ನಿಭಾಯಿಸುವ ಕ್ಷಮತೆಯೇ ಅವರನ್ನು ಒಬ್ಬ ರಾಜನೀತಿ ಚತುರನಿಗಿಂತ ಇನ್ನೂ ಹೆಚ್ಚಿನ ಸಮರ್ಥ ರಾಜಕೀಯ ನಾಯಕನನ್ನಾಗಿ ಅಷ್ಟೇ ಅಲ್ಲ ಒಬ್ಬ ಮಹಾನ್ ನಾಯಕನನ್ನಾಗಿ ಮಾಡಿದೆ.</p>
<p>1992 ಡಿಸೆಂಬರ್ 6ರ ಘಟನೆಯ ನಂತರ ಹಿರಿಯ ಪತ್ರಕರ್ತ ಮತ್ತು ಸಂಪಾದಕರಾದ ಎಚ್.ಕೆ. ದುವಾರವರು ಹಿಂದೂಸ್ತಾನ್ ಟೈಮ್ಸ್‍ನಲ್ಲಿ ಅನೇಕ ಕಟುವಾದ ಸಂಪಾದಕೀಯಗಳನ್ನು ಬರೆದರು. ಅವುಗಳಲ್ಲಿನ ಒಂದು ಸಂಪಾದಕೀಯದಲ್ಲಿ ಹೀಗೆ ಹೇಳಿದ್ದರು, ಆಡ್ವಾಣಿಯವರು ಪ್ರಧಾನಿ ಆಗಬೇಕೆಂದು ಬಾಬರೀ ಮಸೀದಿ ಕೆಡವಿಸಿದರು ಮತ್ತು ಎರಡನೇ ಸಾರಿಯೂ ಅಧ್ಯಕ್ಷರಾಗಲು ಮುರಳಿ ಮನೋಹರ ಜೋಷಿಯವರು ಅವರ ಜೊತೆಗಿದ್ದರು. ಆದರೆ ವಾಜಪೇಯಿಯವರಲ್ಲಿ ಧೈರ್ಯದ ಕೊರತೆಯಿತ್ತು. ಆದ್ದರಿಂದ ಅವರೇನೂ ಮಾತಾಡಲಿಲ್ಲ. 1998ರಲ್ಲಿ ವಾಜಪೇಯಿಯವರು ಪ್ರಧಾನಮಂತ್ರಿಯಾದರು. ರಾತ್ರಿ 11 ಗಂಟೆಗೆ ವಾಜಪೇಯಿಯವರು ಅದೇ ದುವಾರವರಿಗೆ ಫೋನ್ ಮಾಡಿದರು. 'ದುವಾ ಸಾಹೇಬರೆ ತಾವು ಮೀಡಿಯಾ ಸಲಹೆಗಾರನ ಜವಾಬ್ದಾರಿ ಹೊರಬೇಕಾಗಿದೆ. ಇಲ್ಲ ಎನ್ನದಿರಿ' ದುವಾರವರು ಹೇಳಿದರು... 'ತಮ್ಮ ಪಾರ್ಟಿ ಸಿಟ್ಟುಗೊಳ್ಳಬಹುದೇನೋ! ನಾನು ಅಯೋಧ್ಯಾ ಪ್ರಕರಣದಲ್ಲಿ ತಮ್ಮಗಳ ಮೇಲೆಲ್ಲ ಬರೆದಿದ್ದೆ.' 'ತಾವು ಬರೆದಿದ್ದರಲ್ಲಿ ನನ್ನ ವಿರುದ್ಧವೂ ಇತ್ತಲ್ಲ, ಹಿಂದಿನ ಸರ್ಕಾರದಲ್ಲಿ ಮೆಸೇಜು ಸರಿಯಾಗಿ ತಲುಪುತ್ತಿರಲಿಲ್ಲ. ಆದ್ದರಿಂದ ತಾವು ಮೀಡಿಯಾವನ್ನು ನಿಭಾಯಿಸಬೇಕಿದೆ' ಎಂದು ವಾಜಪೇಯಿಯವರು ಹೇಳಿದರು. ಮಾರನೇ ದಿನ ದುವಾರವರು ವಾಜಪೇಯಿಯವರನ್ನು ಭೇಟಿಯಾಗಿ ಹೇಳಿದರು. 'ಸರ್ ಇದು ವಿಶ್ವಾಸದ ಪರೀಕ್ಷೆಯಾಗಬಹುದು.' ವಾಜಪೇಯಿಯವರು ಉತ್ತರಿಸಿದರು... 'ನಮ್ಮ ವಿಶ್ವಾಸ ಇರುತ್ತೆ ಅಂದ್ರೆ ತಮ್ಮದೂ ಇರುತ್ತೆ ಅಲ್ಲವೆ? ಏನಾದರೂ ಬೇಕು ಅಂದರೆ ಹೇಳಿ.' ದುವಾ ಹೇಳಿದರು.. 'ನನಗೆ, ರೈಟ್ ಟು ಬಿ ಫ್ರಾಂಕ್ ಟು ಯು ಬೇಕು.'</p>
<p>ವಾಜಪೇಯಿಯವರು ಒಪ್ಪಿಕೊಂಡರು ಮತ್ತು ನಿಭಾಯಿಸಿದರು ಕೂಡ. ಭಾರತ ಪಾಕೀಸ್ತಾನದಲ್ಲಿ ಮಾತುಕತೆಯಂತಹ ಗಂಭೀರ ಸಮಸ್ಯೆಗಳ ಬಗ್ಗೆಯೂ ಕೂಡ ವಾಜಪೇಯಿಯವರು ದುವಾರವರಿಗೆ ತಮ್ಮದೇ ದೃಷ್ಟಿಯಿಂದ ಮೀಡಿಯಾದ ಕೆಲಸ ಮಾಡುವ ರಿಯಾಯಿತಿ ನೀಡಿದರು.</p>
<p>ಒಬ್ಬ ಸಂಪಾದಕನಿಗೆ ಮೀಡಿಯಾ ಸಲಹೆಗಾರನಾಗಲು ವಾಜಪೇಯಿಯವರು ಹೇಗೆ ಒಪ್ಪಿಸಿದರೋ, ಹಾಗೆಯೇ ಒಬ್ಬ ರಿಟೈರ್ಡ್ ಸೈನ್ಯಾಧಿಕಾರಿಗೆ ರಾಜಕೀಯಕ್ಕೆ ಧುಮುಕಲು ಆಜ್ಞಾಪಿಸಿದರು. ಯಾರ ಬಗ್ಗೆ ಈ ಮಾತು ಹೇಳುತ್ತಿರುವುದೆಂದರೆ, ಮೇಜರ್ ಜನರಲ್ ಭುವನ್ ಚಂದ್ರ ಖಂಡೂರಿಯವರ ಬಗ್ಗೆ. ಖಂಡೂರಿಯವರು 1990ರಲ್ಲಿ ಸೈನ್ಯದಿಂದ ರಿಟೈರ್ಡ್ ಆಗಿದ್ದರು ಮತ್ತು ದೆಹಲಿಯ ಸರ್ಕಾರಿ ಮನೆಯನ್ನು ತ್ಯಜಿಸಿ ತಮ್ಮ ಸ್ವಂತ ಪಟ್ಟಣ ಡೆಹ್ರಾಡೂನಿಗೆ ಹೋಗುವ ತಯಾರಿಯಲ್ಲಿದ್ದರು. ಮಗನ ಇಂಜಿನಿಯರಿಂಗ್ ವಿದ್ಯಾಭ್ಯಾಸ ಒಂದೆರಡು ತಿಂಗಳುಗಳಲ್ಲಿ ಮುಗಿಯುವುದರಲ್ಲಿತ್ತು. ಆದ್ದರಿಂದ ಸಾಮಾನುಗಳನ್ನೆಲ್ಲ ಗಂಟು ಕಟ್ಟುತ್ತ ದೆಹಲಿಯಲ್ಲೇ ತಂಗಿದ್ದರು. ಆಗ ಬಿಜೆಪಿಯ ಸ್ಥಿತಿ ಅಷ್ಟೇನೂ ಚೆನ್ನಾಗಿರಲಿಲ್ಲ. ಯಾವುದನ್ನು ನಂತರ ವಾಜಪೇಯಿ ಸರ್ಕಾರವು ಉತ್ತರಾಖಂಡ ಮಾಡಿತೋ, ಉತ್ತರ ಪ್ರದೇಶದ ಆ ಬೆಟ್ಟ ಗುಡ್ಡದ ಪ್ರಾಂತ್ಯದಲ್ಲಿ, ಅಲ್ಲಿ ಲೋಕಸಭೆಗಾಗಲೀ ವಿಧಾನಸಭೆಗಾಗಲೀ ಬಿಜೆಪಿಯ ಯಾವುದೇ ಪ್ರತಿನಿಧಿತ್ವವಿರಲಿಲ್ಲ. ಆ ಸಮಯದಲ್ಲಿ ದೇಶದ ತುಂಬಾ ಅಲ್ಲಲ್ಲಿ ಮಂಡಲ್ ವರದಿ ಬಗ್ಗೆ ವಿದ್ಯಾರ್ಥಿಗಳ ಆಂದೋಲನಗಳು ನಡೆದಿದ್ದವು. ವಿದ್ಯಾರ್ಥಿಗಳು ಆತ್ಮಹತ್ಯೆಯನ್ನೂ ಮಾಡಿಕೊಳ್ಳುತ್ತಿದ್ದರು. ಇದನ್ನು ನೋಡುತ್ತಿದ್ದ ಸೇನೆಯಿಂದ ನಿವೃತ್ತರಾಗಿದ್ದ ಖಂಡೂರಿಯವರು ದುಃಖಿತರಾಗುತ್ತಿದ್ದರು. ಕಾಂಗ್ರೆಸ್ ಏನೂ ಮಾಡುತ್ತಿರಲಿಲ್ಲ. ಬಿಜೆಪಿ ಕೂಡ ಮೈದಾನದಲ್ಲಿ ತುಂಬಾ ಮುಂದೆ ಬಂದಿರಲಿಲ್ಲ. ಮುರಳಿ ಮನೋಹರ ಜೋಷಿಯವರು ಆಗ ಬಿಜೆಪಿಯ ಅಧ್ಯಕ್ಷರಾಗಿದ್ದರು. ಅವರೂ ಸಹ ಉತ್ತರಾಖಂಡದವರಾಗಿದ್ದರು.</p>
<p>ಖಂಡೂರಿಯವರ ಕುಟುಂಬ ರಾಜಕೀಯದ ಕುಟುಂಬವಾಗಿತ್ತು. ಅವರ ಸೋದರ ಮಾವ ಹೇಮವತಿ ನಂದನ್ ಬಹುಗುಣಾರವರು ಕಾಂಗ್ರೆಸ್ಸಿನ ಬಹಳ ಉನ್ನತ ನಾಯಕರಾಗಿದ್ದರು. ತಾಯಿಯವರು ಕಾಂಗ್ರೆಸ್ಸಿನಲ್ಲಿ ಸಕ್ರಿಯರಾಗಿದ್ದರು ಮತ್ತು ಬಹುಗುಣಾರವರ ಮಗ ವಿಜಯ್ ಬಹುಗುಣಾ ಕೂಡ ಸಕ್ರಿಯ ರಾಜಕಾರಣಕ್ಕೆ ಪಾದಾರ್ಪಣೆ ಮಾಡಿದ್ದರು. ಇದೇ ಸಂದರ್ಭದಲ್ಲಿ ಲೋಕಸಭೆಯ ಚುನಾವಣೆಗಳ ಘೋಷಣೆಯಾಯಿತು. ಆಗ ಬಿಜೆಪಿಯ ಒಬ್ಬ ನಾಯಕರಿಂದ ನೀವು ವಾಜಪೇಯಿಯವರನ್ನು ಭೇಟಿ ಮಾಡಿ ಎಂಬ ಫೋನ್ ಬಂತು. 'ಯಾತಕ್ಕೋಸ್ಕರ?' ಖಂಡೂರಿಯವರು ಕೇಳಿದರು. ಒಂದು ಸಾರಿ ಭೇಟಿ ಮಾಡಿದರೆ ಏನು ತಪ್ಪು? ಎಂದು ಆ ನಾಯಕರು ಕೇಳಿದರು. ನಿಶ್ಚಿತ ಸಮಯಕ್ಕೆ ವಾಜಪೇಯಿಯವರನ್ನು ಭೇಟಿ ಮಾಡಲು ಹೋದಾಗ ಅವರ ಜೊತೆ ಡೆಹ್ರಾಡೂನಿಗೆ ಹೋಗಬೇಕೆಂದು ತಿಳಿಯಿತು. ಖಂಡೂರಿಯವರು ವೇದಿಕೆಯಲ್ಲಿ ಹಿಂದಿನ ಸಾಲಿನಲ್ಲಿ ಕೂತಿದ್ದರು. ವಾಜಪೇಯಿಯವರ ಅಪೇಕ್ಷೆಯಂತೆ ಭಾಷಣ ಮಾಡಿದರು. ನಂತರ ಆ ಪ್ರದೇಶದ ಪಾರ್ಟಿಯ ಅಧ್ಯಕ್ಷರಾದ ಕಲ್‍ರಾಜ್ ಮಿಶ್ರರವರಿಂದ ಈ ಬಾರಿ ಚುನಾವಣೆಯಲ್ಲಿ ನೀವು ಗಢವಾಲ್ ಕ್ಷೇತ್ರದಿಂದ ನಿಲ್ಲಬೇಕೆಂಬ ಆದೇಶ ಬಂತು. ಚುನಾವಣೆಗೆ ಖಂಡೂರಿಯವರು ಸ್ವಲ್ಪವೂ ಸಿದ್ಧವಾಗಿರಲಿಲ್ಲ ಮತ್ತು ಚುನಾವಣೆಯಲ್ಲಿ ನಿಲ್ಲಬೇಕೆಂಬ ಬಯಕೆಯೂ ಇರಲಿಲ್ಲ. ಇದಕ್ಕೆ ಕಾರಣವೆಂದರೆ ಅವರ ಮಾವನ ಮಗನಾದ ವಿಜಯ್ ಬಹುಗುಣರು ಅದೇ ಗಢವಾಲ್‍ನಿಂದ ಸ್ಫರ್ಧಿಸುವ ಲಕ್ಷಣಗಳಿದ್ದವು. ವಿಜಯರ ವಿರುದ್ಧ ನಾನು ಸ್ಫರ್ಧಿಸುವುದಿಲ್ಲ ಎಂದು ಖಂಡೂರಿಯವರು ನಯವಾಗಿ ನಿರಾಕರಿಸಿದರು. ಕಲ್‍ರಾಜ್‍ರವರು ಹೇಳಿದರು, 'ನಾಮಪತ್ರ ಒಂದು ಸಲ್ಲಿಸಿಬಿಡಿ. ಆಮೇಲೆ ಇಷ್ಟವಾಗಲಿಲ್ಲ ಎಂದರೆ ಬೇಕಾದರೆ ವಾಪಸ್ಸು ತೆಗೆದುಕೊಳ್ಳುವಿರಂತೆ.' ನಾಮಪತ್ರ ಸಲ್ಲಿಸಲಾಯಿತು. ಕಾಂಗ್ರೆಸ್ ಆಗ ವಿಜಯ್ ಬಹುಗುಣರವರಿಗೆ ಬದಲಾಗಿ ನಾಯಕ ದಿಗ್ಗಜರಾದ ಸತ್‍ಪಾಲ್ ಮಹಾರಾಜ್‍ರವರಿಗೆ ಟಿಕೆಟ್ ನೀಡಿತು. ಆದರೆ ಭವಿಷ್ಯದಲ್ಲಿ ಬೇರೆಯೇ ಬರೆದಿತ್ತು. ಚುನಾವಣೆಗಳು ನಡೆಯುತ್ತಿದ್ದವು. ಇದರ ಮಧ್ಯೆ ರಾಜೀವ್‍ಗಾಂಧಿಯವರ ಹತ್ಯೆಯಾಯಿತು ಆದರೆ ಗಢವಾಲ್‍ನಲ್ಲಿ ಅದಕ್ಕೆ ಮೊದಲೇ ಓಟುಗಳು ಬಿದ್ದಿದ್ದವು. ಸತ್‍ಪಾಲ್ ಮಹಾರಾಜ್‍ರವರನ್ನು ಸೋಲಿಸಿ ಖಂಡೂರಿಯವರು ಲೋಕಸಭೆ ಪ್ರವೇಶಿಸಿದರು ಮತ್ತು ವಾಜಪೇಯಿಯವರಿಗೆ ಅವರ ಮೇಲೆ ಭರವಸೆ ಇದ್ದುದರಿಂದ ಎರಡು ವರ್ಷಗಳಲ್ಲಿ ಅವರನ್ನು ಪಾರ್ಟಿಯ ಮುಖ್ಯ ಸಚೇತಕರನ್ನಾಗಿ ಮಾಡಲಾಯಿತು.</p>
<p>1996ರಲ್ಲಿ ಖಂಡೂರಿಯವರು ಚುನಾವಣೆಯಲ್ಲಿ ಸೋತರು. 1998ರಲ್ಲಿ ಗೆದ್ದರು ಆದರೆ ಮಂತ್ರಿಯಾಗಲಿಲ್ಲ. 1999ರಲ್ಲಿ ವಾಜಪೇಯಿಯವರು ಅವರನ್ನು ಸಾರಿಗೆ ಮಂತ್ರಿಯನ್ನಾಗಿ ಮಾಡಿದರು. ಇಷ್ಟು ದೊಡ್ಡ ಮಂತ್ರಿಮಂಡಲದ ರಾಜ್ಯಮಂತ್ರಿಯಾಗಿ ಸ್ವತಂತ್ರ ಜವಾಬ್ದಾರಿ ಸಿಕ್ಕಿತು ಮತ್ತು ಆ ಸಮಯದಲ್ಲಿ ದೇಶದ ದಾರಿಗಳ ರೂಪ ಬದಲಾಗುವ ಮತ್ತು ಹೈವೇ ನಿರ್ಮಾಣದ ಕೆಲಸ ನಡೆಯಿತು. ವಾಜಪೇಯಿಯವರಂತೂ ಖಂಡೂರಿಯವರಿಗೆ ಕೆಲಸ ಮಾಡಲು ಪೂರ್ತಿ ಸ್ವಾತಂತ್ರ್ಯ ಕೊಟ್ಟುಬಿಟ್ಟಿದ್ದರು ಮತ್ತು ಯಾವತ್ತೂ ಏನೂ ಪ್ರಶ್ನಿಸಲಿಲ್ಲ.</p>
<p>ವಾಜಪೇಯಿಯವರು ತಮ್ಮನ್ನು ಡೆಹ್ರಾಡೂನಿಗೆ ಕಳುಹಿಸಬೇಕೆಂದುಕೊಂಡಿದ್ದಾರೆ ಎಂದು 2007ರ ಫೆಬ್ರವರಿಯಲ್ಲಿ ರಾಜನಾಥ ಸಿಂಹರು ಖಂಡೂರಿಯವರಿಗೆ ಹೇಳಿದರು. ಅಲ್ಲಿ ಆ ಸಮಯದಲ್ಲಿ ಪಾರ್ಟಿಯಲ್ಲಿ ಗುಂಪುಗಾರಿಕೆ ನಡೆದಿತ್ತು. ಭಗತ್‍ಸಿಂಹ ಕೋಶ್ಯಾರೀ ಗುಂಪು ಮತ್ತು ನಿಶಂಕ್ ಗುಂಪು ಪರಸ್ಪರ ಮುಖಾಮುಖಿಯಾಗಿತ್ತು. ಮೊದಲು ಖಂಡೂರಿಯವರು ಒಪ್ಪಲಿಲ್ಲ. ಕೊನೆಗೆ ಹೋಗಬೇಕಾಯಿತು. ಆ ನಂತರದ ಚುನಾವಣೆಗಳಲ್ಲಿ ಅವರದೇ ಮುಂದಾಳತ್ವದಲ್ಲಿ 69 ಸೀಟುಗಳಿಗೆ 34 ಸೀಟುಗಳು ಬಂದವು. ಒಂದೆಡೆ ಚುನಾವಣೆ ಮುಂದೂಡಲ್ಪಟ್ಟಿತು. ಒಂದರ ಬಹುಮತ ಕಡಿಮೆ ಇತ್ತು. ನಾಯಕನನ್ನು ಆಯ್ಕೆ ಮಾಡುವ ಸಮಯದಲ್ಲಿ ಪಕ್ಷದ ಒಳಗೂ, ಹೊರಗೂ ಕದನ ಶುರುವಾಯಿತು. ಆದರೆ ಮುಖ್ಯಮಂತ್ರಿಯನ್ನಾಗಿ ಖಂಡೂರಿಯವರನ್ನೇ ಆಯ್ಕೆ ಮಾಡಲಾಯಿತು. ಆ ರಾಜ್ಯದ ಗುಂಪುಗಾರಿಗೆಯ ಗುದ್ದಾಟದ ತೀವ್ರತೆ ದೆಹಲಿಯಲ್ಲಿ ಕುಳಿತ ನಾಯಕರುಗಳತನಕ ತಲುಪಿದ್ದರಿಂದ ಹೆಚ್ಚೆಂದರೆ 2009 ಜೂನ್‍ವರೆಗೆ ಮಾತ್ರ ಖಂಡೂರಿಯವರರು ಮುಖ್ಯಮಂತ್ರಿಯಾಗಿದ್ದರು.</p>
<p>ವಾಜಪೇಯಿಯವರ ಆರೋಗ್ಯ ಆಗ ಸರಿಯಿರುತ್ತಿರಲಿಲ್ಲ. ಆಡ್ವಾಣಿ ಹಾಗೂ ಸುಷ್ಮಾ ಸ್ವರಾಜರಾದಿಯಾಗಿ ಅನೇಕ ಹಿರಿಯ ನಾಯಕರುಗಳು ಖಂಡೂರಿಯವರನ್ನು ಕೆಳಗಿಳಿಸುವವರ ಪರವಾಗಿದ್ದರು. ರಮೇಶ್ ಪೊಖ್‍ರಿಯಾಲ್ ನಿಶಂಕ್‍ರವರನ್ನು ಮುಖ್ಯಮಂತ್ರಿಯನ್ನಾಗಿ ಮಾಡಲಾಯಿತು ಆದರೆ ಅವರನ್ನು ಮುಖ್ಯಮಂತ್ರಿಯನ್ನಾಗಿ ಮಾಡಿದ ಮೇಲೆ ಪಾರ್ಟಿಯ ಸ್ಥಿತಿ ಇನ್ನೂ ಹದಗೆಟ್ಟಿತು. ಸರ್ಕಾರವು ಭ್ರಷ್ಟಾಚಾರದ ಆರೋಪಗಳನ್ನು ಹೊರಬೇಕಾಯಿತು. ಮತ್ತೆ ಅಲ್ಲಿನ ಚುನಾವಣೆಗಳಲ್ಲಿ ಗೆಲ್ಲುವುದು ಕಷ್ಟವಾಗುತ್ತದೆ ಎಂದು ಕೇಂದ್ರದ ನಾಯಕರುಗಳಿಗೆ ಗೊತ್ತಾದ ಮೇಲೆ ಮತ್ತೆ ಖಂಡೂರಿಯವರನ್ನು 2011ರಲ್ಲಿ ಮುಖ್ಯಮಂತ್ರಿಯನ್ನಾಗಿ ಆರಿಸಿ ಕಳುಹಿಸಲಾಯಿತು. ಆಗಲೂ ಗುಂಪುಗಾರಿಕೆ ಜಾಸ್ತಿ ಇದ್ದೇ ಇತ್ತು. ಕಾಂಗ್ರೆಸ್ಸಿಗೆ ಸ್ಪಷ್ಟ ಬಹುಮತ ಸಿಕ್ಕಿರಲಿಲ್ಲ. ಬಿಜೆಪಿಯ ಆಂತರಿಕ ಕಚ್ಚಾಟದ ಪರಿಣಾಮ ಏನಾಯಿತೆಂದರೆ, ತಮ್ಮ ಮುಂದಾಳತ್ವದಲ್ಲಿ 70ರಲ್ಲಿ 31 ಸೀಟುಗಳನ್ನು ಗೆಲ್ಲಿಸಿದ್ದ ಮುಖ್ಯಮಂತ್ರಿ ಅಭ್ಯರ್ಥಿಯಾಗಿದ್ದ ಖಂಡೂರಿಯವರು ಕೋಟದ್ವಾರ್‍ನಲ್ಲಿ ಸೋಲುಂಡಿದ್ದರು. ಖಂಡೂರಿಯವರು ಇನ್ನೆಲ್ಲಿ ಗೆದ್ದು ಬಿಡುವರೋ ಎಂಬ ಭಯ ಪಾರ್ಟಿಯಲ್ಲಿನ ವಿರೋಧೀ ನಾಯಕರುಗಳಿಗಿತ್ತು. ಆದ್ದರಿಂದ ಅವರೆಲ್ಲ ಸೇರಿ ಖಂಡೂರಿಯವರನ್ನು ಸೋಲಿಸಿದ್ದರು. ಮನೆಯ ಒಲೆಯಿಂದಲೇ ಮನೆಗೆ ಬೆಂಕಿ ಇಡಲಾಯಿತು.</p>
<p>ಪಾರ್ಟಿಯು ಯಾರಿಗೆ ತಾನೇ ಸ್ವತಃ ಟಿಕೆಟ್ ನೀಡಬಯಸುವುದೋ ಅವರಿಗೆ ಟಿಕೆಟ್ ಸಿಗುತ್ತದೆ ಮತ್ತು ಅಂಥವರು ಸಂಸದರೂ ಆಗಿಬಿಡುತ್ತಾರೆ. ಈ ರೀತಿ ಪಾರ್ಟಿಯಲ್ಲಿ ಅನೇಕ ಸಲ ನಡೆಯುತ್ತದೆ. ಇದಕ್ಕೆ ಪೂರಕವಾದ ಒಂದು ಘಟನೆ ಇದೆ. 1998ರಲ್ಲಿ ರಾಜನಂದ್‍ಗಾಂವ್‍ನಲ್ಲಿ ರಮಣಸಿಂಹರಿಗೆ ಟಿಕೆಟ್ ನೀಡುವಾಗಲೇ ಆವರ ಹೆಸರನ್ನು ಘೋಷಣೆ ಮಾಡಲಾಯಿತು. ಚುನಾವಣೆಯಲ್ಲಿ ಗೆದ್ದ ನಂತರ ಕುಶಭಾವು ಠಾಕ್ರೆಯವರು ಸಿಂಹರನ್ನು ವಾಜಪೇಯಿಯವರ ಬಳಿ ಕರೆದೊಯ್ದರು. ಕೂಡಲೇ ವಾಜಪೇಯಿಯವರು ಹೇಳಿದರು, 'ಇವರಿಗೆ ನಾನೇ ಟಿಕೆಟ್ ಕೊಡಿಸಿದ್ದು.' ಅದೇ ಮೊದಲ ಬಾರಿಗೆ ಸಂಸದರಾದ ಸಿಂಹರನ್ನು ವಾಜಪೇಯಿಯವರು ತಮ್ಮ ಮಂತ್ರಿಮಂಡಲದಲ್ಲಿ ಸೇರಿಸಿಕೊಂಡರು. ಛತ್ತೀಸ್‍ಗಢದ ಮುಖ್ಯಮಂತ್ರಿಗಳಾದ ಡಾ|| ರಮಣಸಿಂಹರು ಹೇಳುತ್ತಾರೆ, 'ನಮ್ಮಂತಹ ಬಹಳಷ್ಟು ಕಾರ್ಯಕರ್ತರು ವಾಜಪೇಯಿಯವರನ್ನು ನೋಡಿಯೇ ರಾಜಕೀಯಕ್ಕೆ ಬಂದಿದ್ದು.'</p>
<p>ಒಮ್ಮೆ ಮಧ್ಯಪ್ರದೇಶದ ಮತ್ತೊಬ್ಬ ಬಿಜೆಪಿ ನಾಯಕರಾದ ಆರಿಫ್‍ಬೇಗ್ ಜೊತೆ ವಾಜಪೇಯಿಯವರು ಜಬಲ್‍ಪುರದ ಯಾವುದೋ ಕಾರ್ಯಕ್ರಮಕ್ಕೆ ಹೋಗಬೇಕಿತ್ತು. ರಮಣಸಿಂಹರು ಆಗ ಯುವಮೋರ್ಚಾದಲ್ಲಿದ್ದರು. ಸಿಂಹರು ವಾಜಪೇಯಿಯವರಿಗೆ ಹೇಳಿದರು. 'ವರ್ಧಾದಲ್ಲಿ ತಾವು ಬೆಳಗ್ಗೆಯೇ ಸಭೆ ನಡೆಸಬೇಕಿದೆ. ಎಂಟು ಗಂಟೆಗೆ ಭಯಂಕರ ಸಭೆ ಇದೆ.' ವಾಜಪೇಯಿಯವರು ನಗುತ್ತ ನುಡಿದರು, 'ಭಯಂಕರ ಸಭೆ ಅಂದರೆ ನಾನು ಹೋಗೋದೇ ಇಲ್ಲಪ್ಪ !' ಮತ್ತೆ ನುಡಿದರು, 'ಅಯ್ಯಾ.... ಬೆಳಬೆಳಗ್ಗೆ ಎಂಟು ಗಂಟೆಗೆ ಸಭೆ ಎಲ್ಲಾದ್ರೂ ನಡೆಯುತ್ತೇನಯ್ಯ.... ಯಾರು ಬರ್ತಾರೆ ನಿಂಗೆ....?' ರಮಣ ಸಿಂಹರು ಹೇಳಿದರು.. 'ಸರ್ ಖಂಡಿತ ತುಂಬಾ ಒಳ್ಳೆ ಸಭೆ ಆಗುತ್ತೆ.' ವಾಜಪೇಯಿಯವರು ಹೇಳಿದರು.. 'ಮೈದಾನ ತುಂಬಿದೆ ಅಂದರೆ ಇರೋಣ ಇಲ್ಲವಾದರೆ ವಾಪಸ್ಸು ಹೊರಟು ಬಿಡೋಣ.' ಎಂಟೂವರೆಗೆ ಗಾಂಧಿ ಮೈದಾನಕ್ಕೆ ಹೋಗಿ ನೋಡಿದರೆ ಮೈದಾನ ತುಂಬಿ ತುಳುಕುತಿತ್ತು. ವಾಜಪೇಯಿಯವರು ಹೇಳಿದರು.. 'ಈಗ ವೇದಿಕೆ ಹತ್ತಲೇಬೇಕಲ್ಲಾ!' ಸಭೆ ತುಂಬಾ ಚೆನ್ನಾಗಿ ನಡೆಯಿತು. ಅವರು ಸಭೆಯಲ್ಲಿ ಸುಮಾರು 20 ನಿಮಿಷ ಮಾತಾಡಿದರು. ಕಾರ್ಯಕರ್ತರ ಮಾತಿನಂತೆ ನಡೆಯುವುದಕ್ಕೆ ಅವರು ಮೊದಲ ಪ್ರಾಶಸ್ತ್ಯ ನೀಡುತ್ತಿದ್ದರು. ಸಾರ್ವಜನಿಕ ಸಭೆಗಳಲ್ಲಿ ವಾಜಪೇಯಿಯವರು ಎಲ್ಲರಿಗಿಂತ ಬಹು ಮುಖ್ಯ ನಾಯಕರಾಗಿದ್ದರೂ ಕೂಡ ಅವರು ಯಾವಾಗಲೂ ತಮ್ಮ ಸಭೆಗಳಿಗೆ ಅತಿ ಹೆಚ್ಚಿನ ಜನಸಮೂಹ ಬಯಸುತ್ತಿದ್ದರು. ಸಮೂಹ ಜಾಸ್ತಿಯಿದ್ದಷ್ಟೂ ಅವರ ಭಾಷಣ ಅಷ್ಟು ಕಳೆಗಟ್ಟುತ್ತಿತ್ತು ಮತ್ತು ಅದರಲ್ಲಿ ಅಷ್ಟೇ ಆನಂದ, ಶಕ್ತಿ ಇರುತ್ತಿತ್ತು.</p>
<p>ಬೇರೆ ಪಕ್ಷದ ನಾಯಕರುಗಳನ್ನು ವಾಜಪೇಯಿಯವರು ಯಾವತ್ತೂ ತಮ್ಮ ಶತ್ರುಗಳಂತೆ ಕಾಣದೆ ಅವರನ್ನೆಲ್ಲ ತಮ್ಮ ರಾಜಕೀಯ ವಿರೋಧಿಗಳೆಂದು ಮಾತ್ರ ಬಗೆದರು. ಅಷ್ಟೇ ಅಲ್ಲದೆ ಯಾವತ್ತೇ ಆಗಲಿ ಅವರ ವ್ಯಕ್ತಿಗತ ವಿಮರ್ಶೆ ಮಾಡಲಿಲ್ಲ. ಒಮ್ಮೆ ಕಲ್ಲಿದ್ದಲು ಮಂತ್ರಿ ರವಿಶಂಕರ್ ಪ್ರಸಾದರು ಬಿಹಾರ್‍ಗೆ ಹೋಗಿದ್ದಾಗ ಲಾಲೂ ಯಾದವ್‍ರನ್ನು ಕುರಿತು ಕಟು ಶಬ್ದ ಬಳಸಿದ್ದರು. ಇದು ವಾಜಪೇಯಿಯವರಿಗೆ ಸರಿ ಕಾಣಲಿಲ್ಲ. ರವಿಶಂಕರ್ ಪ್ರಸಾದರನ್ನು ವಾಜಪೇಯಿಯವರು ಚಹಾಗೆ ಕರೆದರು. ಭೇಟಿಯಾದ ಅಷ್ಟೂ ಹೊತ್ತು ಬೇರೇನೂ ಮಾತಾಡಲಿಲ್ಲ. ಬೇಸರದಿಂದಿದ್ದ ರವಿಶಂಕರ್‍ರವರು ಹೊರಟು ನಿಂತಾಗ ವಾಜಪೇಯಿಯವರು ಹೇಳಿದರು.. 'ರವಿ ಬಾಬುರವರೆ.. ತಾವೀಗ ಕೇವಲ ಬಿಹಾರದ ಗಣರಾಜ್ಯದವರು ಮಾತ್ರವಲ್ಲ ಭಾರತ ಗಣರಾಜ್ಯದ ಮಂತ್ರಿಯಾಗಿದ್ದೀರಿ. ಈ ಮಾತುಗಳು ತಮ್ಮ ನೆನಪಿನಲ್ಲಿರಬೇಕಾಗಿದೆ.'</p>
<p>ಮಧ್ಯಪ್ರದೇಶದ ಮುಖ್ಯಮಂತ್ರಿಯಾಗಿರುವ ಕಾಂಗ್ರೆಸ್ ನಾಯಕರಾದ ದಿಗ್ವಿಜಯ್‍ಸಿಂಗ್‍ರವರು ವಾಜಪೇಯಿಯವರ ಬಗ್ಗೆ ಬಹಳ ಗೌರವದಿಂದ ಹೇಳುತ್ತಾರೆ. ಕೇಂದ್ರದಲ್ಲಿ ವಾಜಪೇಯಿಯವರ ಸರ್ಕಾರವಿದ್ದಾಗ ಮಧ್ಯಪ್ರದೇಶದಲ್ಲಿ ಕಾಂಗ್ರೆಸ್ ಸರ್ಕಾರವಿತ್ತು. ದಿಗ್ವಿಜಯ್‍ರವರೇ ಮುಖ್ಯಮಂತ್ರಿ ಆಗಿದ್ದರು. ಎರಡೂ ಕಡೆ ಬೇರೆ ಬೇರೆ ಸರ್ಕಾರವಿದ್ದ ಕಾರಣದಿಂದ ಯಾವತ್ತೂ ಸಿಂಗ್‍ರವರಿಗೆ ಕಿರಿಕಿರಿಯಾಗಲಿಲ್ಲ. ಹಾಂ...ಯಾರನ್ನು ರಾಜ್ಯಪಾಲರನ್ನಾಗಿ ಮಾಡಿದ್ದರೋ ಅವರಿಂದ ಪೇಚಾಟ ಶುರುವಾಗಿತ್ತು. ದಿಗ್ವಿಜಯ್ ಸಿಂಗ್‍ರವರು ಈ ವಿಚಾರದಲ್ಲಿ ವಾಜಪೇಯಿಯವರೊಡನೆ ಮಾತಾಡಿದ್ದರು ಮತ್ತು ಚುನಾಯಿತ ಸರ್ಕಾರದಲ್ಲಿ ಹಸ್ತಕ್ಷೇಪ ಮಾಡಬಾರದೆಂದು ಪ್ರಧಾನಿಗಳು ರಾಜ್ಯಪಾಲರಿಗೆ ಕಿವಿಮಾತು ಹೇಳಿದ್ದರು. ದಿಗ್ವಿಜಯ್‍ಸಿಂಗ್‍ರವರು ಹೇಳುತ್ತಾರೆ. 'ವಾಜಪೇಯಿಯವರು ಸಹೃದಯಿ, ವ್ಯವಹಾರ ಕುಶಲರು. ಅವರು ಶ್ರೇಷ್ಠ ವ್ಯಕ್ತಿತ್ವದ ಗಣಿಯೇ ಆಗಿದ್ದಾರೆ. ಅವರ ಸಂಸದೀಯ ಜೀವನ ಜನರ ಮುಂದಿದೆ. ಆದರೆ ಅವರು ತಮ್ಮ ವಿರೋಧಿಗಳೊಡನೆಯೂ ಕೂಡ ಸಂಬಂಧವಿಟ್ಟುಕೊಳ್ಳುತ್ತಿದ್ದರು.' ದಿಗ್ವಿಜಯ್‍ಸಿಂಗ್‍ರವರು ಮುಂದುವರೆದು ಹೇಳುತ್ತಾರೆ.. 'ಮುಖ್ಯಮಂತ್ರಿಗಳ ಸಮ್ಮೇಳನದಲ್ಲಿ ಮೂರು ಬಾರಿ ವಾಜಪೇಯಿಯವರು ನನ್ನ ಪ್ರಶಂಸೆ ಮಾಡಿದರು. ಅದನ್ನು ನಾನೆಂದೂ ಮರೆಯಲಾರೆ. ನನ್ನನ್ನು ತಮ್ಮ ಪರಿವಾರದ ಸದಸ್ಯನೆಂದು ಭಾವಿಸಿಕೊಂಡು ಬಂದಿದ್ದಾರೆ.'</p>
<p>2002-03ರಲ್ಲಿ ಮಧ್ಯಪ್ರದೇಶದಲ್ಲಿ ಬರಗಾಲ ಬಂದಿತ್ತು. ಆಗಲೂ ದಿಗ್ವಿಜಯ್‍ಸಿಂಗ್‍ರವರೇ ಮುಖ್ಯ ಮಂತ್ರಿಯಾಗಿದ್ದರು. ಅವರ ಸರ್ಕಾರ ಹತ್ತು ವರ್ಷಗಳನ್ನು ಪೂರೈಸುವುದರಲ್ಲಿತ್ತು ಮತ್ತು ಕೆಲವು ತಿಂಗಳುಗಳಲ್ಲಿ ಚುನಾವಣೆಗಳು ಜರುಗಲಿದ್ದವು. ಏನೇ ಆಗಲಿ ಮುಂದಿನ ಸರ್ಕಾರ ನಮ್ಮದಾಗಬೇಕೆಂದು ಬಿಜೆಪಿಯು ಪ್ರಬಲ ಪ್ರಯತ್ನ ಮಾಡುತ್ತಿತ್ತು. ವಾಜಪೇಯಿಯವರು ಪ್ರಧಾನಿಯಾಗಿದ್ದರು. ಕೇಂದ್ರ ಸರ್ಕಾರವು ದೊಡ್ಡ ಪ್ರಮಾಣದ ಬರಪರಿಹಾರ ನಿಧಿ ಬಿಡುಗಡೆ ಮಾಡುವುದರಲ್ಲಿತ್ತು. ಆಗ ಮಧ್ಯಪ್ರದೇಶದ ಬಹಳಷ್ಟು ಬಿಜೆಪಿ ನಾಯಕರು ವಾಜಪೇಯಿಯವರ ಬಳಿ ಹೋದರು. ಚುನಾವಣಾ ಸಮಯದಲ್ಲಿ ಅದರ ಅನುಕೂಲ ರಾಜ್ಯ ಸರ್ಕಾರಕ್ಕಾಗುತ್ತದೆ ಆದ್ದರಿಂದ ಹಣ ಬಿಡುಗಡೆ ಮಾಡಬಾರದೆಂದು ಆಗ್ರಹಿಸಿದರು. ಇದನ್ನು ಕೇಳಿದ ವಾಜಪೇಯಿಯವರು ಸಿಟ್ಟಿನಿಂದ ನುಡಿದರು.. 'ಇಂಥ ಮಾತುಗಳನ್ನು ನೀವೆಲ್ಲ ಹೇಗೆ ಯೋಚಿಸಿದಿರಿ? ದಿಗ್ವಿಜಯಸಿಂಗ್‍ರವರು ಈಗಲೂ ಚುನಾಯಿತ ಮುಖ್ಯಮಂತ್ರಿಯಾಗಿದ್ದಾರೆ. ಬರ ಪರಿಹಾರ ನಿಧಿ ರಾಜ್ಯ ಸರ್ಕಾರದ ಹಕ್ಕು. ಅದನ್ನು ಹೇಗೆ ನಿಯಂತ್ರಿಸುವುದು? ನಾನು ಹಣ ಬಿಡುಗಡೆ ಮಾಡೇ ಮಾಡುತ್ತೇನೆ. ಚುನಾವಣೆ ಹೇಗೆ ಎದುರಿಸಬೇಕೆಂದು ನೀವು ನೋಡಿಕೊಳ್ಳಿ.'</p>
<p>ವಾಜಪೇಯಿಯವರು ವಿರೋಧ ಪಕ್ಷಗಳ ಮೇಲೂ ಕೂಡ ತುಂಬಾ ನಮ್ರತೆಯಿಂದಲೇ ಆಕ್ರಮಣ ಮಾಡುತ್ತಿದ್ದರು. ಯಾವತ್ತೂ ಸಂವೇದನಾಶೀಲತೆಯನ್ನು ಕಳೆದುಕೊಳ್ಳುತ್ತಿರಲಿಲ್ಲ. ಸಭ್ಯತೆ ಮತ್ತು ನಮ್ರತೆಯ ಸೀಮೆ ದಾಟುತ್ತಿರಲಿಲ್ಲ. ಪೂನಾದ ಒಂದು ಸಾರ್ವಜನಿಕ ಸಭೆಯಲ್ಲಿ ವಾಜಪೇಯಿಯವರು ಹೇಳಿದರು.. 'ಸ್ವಾತಂತ್ರ್ಯದ ನಂತರ ಏನೂ ಆಗೇ ಇಲ್ಲ ಎಂದು ನಾವು ಹೇಳುತ್ತಿಲ್ಲ. ಆದರೆ ಏನು ಆಗಬೇಕಾಗಿತ್ತೋ ಎಷ್ಟು ಆಗಬೇಕಾಗಿತ್ತೋ ಅದು ಆಗಿಲ್ಲ.'</p>
<p>ಮುಂಬಯಿ ದಂಗೆಯ ಕುರಿತ ತನಿಖೆ ನಡೆಸುತ್ತಿದ್ದ ಶ್ರೀ ಕೃಷ್ಣ ಆಯೋಗದ ಕಾರ್ಯದ ಅವಧಿ ಪೂರ್ಣವಾಗಿತ್ತು. ಅವಧಿ ವಿಸ್ತರಿಸುವುದು ಬೇಡ ಎಂಬುದು ಬಿಜೆಪಿಯ ಅಭಿಪ್ರಾಯವಾಗಿತ್ತು. ಆದರೆ ಕೆಲಸ ಇನ್ನೂ ಬಾಕಿಯಿತ್ತು. ವಾಜಪೇಯಿಯವರಿಗೆ ಈ ವಿಷಯ ತಿಳಿಸಿದಾಗ ಅವರು ಕೆಲಸ ಬಾಕಿ ಇದೆ ಎಂದು ಮೊದಲೇ ಏಕೆ ಹೇಳಲಿಲ್ಲ..? ಎಂದು ಕೇಳಿದರು. ಆಯೋಗದ ಕಾರ್ಯಾವಧಿಯನ್ನು ವಿಸ್ತರಿಸಲಾಗಿದ್ದಾಗ್ಯೂ ಮಹಾರಾಷ್ಟ್ರದ ಬಿಜೆಪಿ ಮತ್ತು ಶಿವಸೇನೆ ಈ ಎರಡೂ ಪಕ್ಷಗಳ ನಾಯಕರು ಇದರ ಪರವಾಗಿರಲಿಲ್ಲ.</p>
<p>ಹಿರಿಯ ಪತ್ರಕರ್ತರಾದ ಕಂಚನ್‍ದಾಸ್ ಗುಪ್ತಾರವರು ಹೇಳುತ್ತಾರೆ, 'ವಾಜಪೇಯಿಯವರ ಒಂದು ದೊಡ್ಡ ಗುಣವೆಂದರೆ ಎಲ್ಲರ ಮಾತುಗಳನ್ನು ಆಲಿಸುತ್ತಿದ್ದುದು. ಆದರೆ ಅವರ ಮನದಿಚ್ಛೆಯಂತೆಯೇ ಕಾರ್ಯ ನಿರ್ವಹಿಸುತ್ತಿದ್ದರು. ಜೊತೆಗೆ ಎಲ್ಲರ ಇಂಗಿತವಿರುವ ಮತ್ತು ಹೇಗೆ ಮಾಡಿದರೆ ಉತ್ತಮ ಎಂದು ಯೋಚಿಸಿ ಕೊನೆಯ ತೀರ್ಮಾನ ತೆಗೆದುಕೊಳ್ಳುತ್ತಿದ್ದರು. ನ್ಯೂಕ್ಲಿಯರ್ ಟೆಸ್ಟ್‍ನ ತೀರ್ಮಾನ ಕೂಡ ಇದೇ ತರಹ ಆಯಿತು. ವಾಜಪೇಯಿಯವರ ಸರ್ಕಾರದಲ್ಲಿ ರಾಷ್ಟ್ರೀಯ ಹೆದ್ದಾರಿಗೆ ಸಂಬಂಧಿಸಿದ ತೀರ್ಮಾನ ತೆಗೆದುಕೊಂಡಾಗಲೂ ಕೂಡ, ಇಷ್ಟು ದೊಡ್ಡ ಕೆಲಸ ಹೇಗಾಗುತ್ತದೆ? ಹೆದ್ದಾರಿಯಲ್ಲಿ ಯಾವ ರೀತಿಯ ವಾಹನಗಳು ಸಂಚರಿಸುವುವು? ಇದರ ಪ್ರಯೋಜನವೇನು? ಹೆದ್ದಾರಿ ಮಾಡುವುದು ಸಾಧ್ಯವೇ? ಎಂದು ಬಹಳಷ್ಟು ಜನರ ಮನದಲ್ಲಿ ಸಂದೇಹದ ಪ್ರಶ್ನೆಗಳೆದ್ದವು. ಅಲ್ಲಿ ಬರೀ ವಿದೇಶೀ ವಾಹನಗಳು ಚಲಿಸುತ್ತವೆಯೇನೋ ಎಂಬ ಪ್ರಶ್ನೆ ಮತ್ತೆ ಮೂಡಿತು. ಇದರಿಂದ ಸ್ವದೇಶೀ ಮಾತಾಡುವವರು ಅಡ್ಡಗಾಲು ಹಾಕಿದರು. ಆದರೆ ವಾಜಪೇಯಿಯವರು ಅಷ್ಟರೊಳಗೆ ತೀರ್ಮಾನ ತೆಗೆದುಕೊಂಡು ಬಿಟ್ಟಿದ್ದರು. ಮತ್ತು ಕೆಲಸ ಸಹ ಮುಂದುವರಿದೇ ಬಿಟ್ಟಿತು. ಅವರ ಮನಸ್ಸು ಎಷ್ಟು ವಿಶಾಲವಾಗಿತ್ತೆಂದರೆ ಅಲ್ಲಿ ಅಹಂಕಾರದ ನೆರಳೂ ಬೀಳುತ್ತಿರಲಿಲ್ಲ. ಸಲಹೆಯಲ್ಲಿ ಹುರುಳಿದೆ ಎಂದು ತಿಳಿದೊಡನೆ ಅದು ಎಂಥವರದೇ ಆಗಿರಲಿ ಸ್ವೀಕರಿಸುತ್ತಿದ್ದರು.'</p>
<p>ಕಂಚನ್‍ದಾಸ್ ಗುಪ್ತಾರವರು ಅವರ ಜೊತೆ ಸರ್ಕಾರದಲ್ಲಿ ಸಹೋದ್ಯೋಗಿಯಾಗಿ ಹೆಚ್ಚು ಸಮಯ ಕಳೆದಿದ್ದರು. ಕಂಚನ್‍ರವರು ಹೇಳುತ್ತಾರೆ. 'ವಾಜಪೇಯಿಯವರು ಬಿಗಿಯಿಲ್ಲದ ಮೆದು ವ್ಯಕ್ತಿ ಅಂತ ಕೆಲವರು ಅಂದುಕೊಳ್ಳುತ್ತಾರೆ. ಆದರೆ ಅವರು ಆ ತರಹ ಅಲ್ಲ. ಅವರು ಕಣ್ಣು ಮುಚ್ಚಿ ಕೂತಿದ್ದಾರೆ ಎಂದರೆ ಮುಂದಿನ ಭಾಷಣದಲ್ಲಿ ಅಥವಾ ಕಾರ್ಯಕ್ರಮದಲ್ಲಿ ಏನು ಮಾತಾಡಬೇಕೆಂದು ಯೋಚಿಸುತ್ತಿದ್ದಾರೆ ಎಂದರ್ಥ. ಯಾವ ಮಾತಿಗೆ ಯಾವ ಅರ್ಥ ಹುಡುಕಬೇಕು ಎಂದು ಚಿಂತಿಸುತ್ತಿದ್ದಾರೆ ಎಂದರ್ಥ. ಆದ್ದರಿಂದಲೇ ಅವರ ಮಾತುಗಳಿಗೆ ಅಪಾರ್ಥ ಕಲ್ಪಿಸಲು ಸಾಧ್ಯವೇ ಇಲ್ಲ. ರಾಜನೀತಿಯ ವಿಚಾರದಲ್ಲಿ ಅವರು ಬಹಳ ಪ್ರಖರವಾಗಿದ್ದರು ಮತ್ತು ದೇಶದ ರಾಜಕೀಯಕ್ಕೆ ಮುಖ್ಯವಾಗಿ ಯಾವುದು ಹಿತ ಯಾವುದು ಅಹಿತ ಎಂದು ಅರ್ಥೈಸಿಕೊಳ್ಳುತ್ತಿದ್ದರು.</p>
<p>2001ರ ಜೂನ್‍ನಲ್ಲಿ ನೇಪಾಳದ ರಾಜಕುಮಾರ ದೀಪೇಂದ್ರರು ಡಿನ್ನರ್ ಒಂದರ ಸಂದರ್ಭದಲ್ಲಿ ತಮ್ಮ ಪರಿವಾರದ ಒಂಭತ್ತು ಜನರನ್ನು ಸಾಯಿಸಿ ತಾವೂ ಗುಂಡು ಹೊಡೆದುಕೊಂಡು ಸತ್ತಿದ್ದರು. ಸತ್ತವರಲ್ಲಿ ಅವರ ತಂದೆ ತಾಯಿ ಕೂಡ ಇದ್ದರು. ಸಂಘದ ಹಿರಿಯ ನಾಯಕರೂ ಮತ್ತು ಪತ್ರಕರ್ತರೂ ಆದ ಶೇಷಾದ್ರಿ ಚಾರಿಯವರು ಹೇಳುತ್ತಾರೆ. ವಾಜಪೇಯಿಯವರಿಗೆ ತುಂಬಾ ವಿಶ್ವಾಸಪಾತ್ರರಾದ ಹಿರಿಯ ಪತ್ರಕರ್ತರಾದ ಆರ್. ಕೆ. ಮಿಶ್ರ ಮತ್ತು ಆರ್ಗನೈಸರ್‍ನ ಸಂಪಾದಕರಾದ ಶೇಷಾದ್ರಿಚಾರಿಯವರು ನೇಪಾಳದ ಘಟನೆಗಿಂತ ಹತ್ತಿರ ಹತ್ತಿರ ಹದಿನೈದು ದಿನಗಳ ಹಿಂದೆ, ಆರ್‍ಎಸ್‍ಎಸ್ ಜೊತೆಗಿನ ಸಂಬಂಧದ ಕುರಿತಾಗಿ, ಪ್ರಧಾನ ಮಂತ್ರಿಗಳೊಡನೆ ಅವರ ನಿವಾಸದಲ್ಲಿ ಭೇಟಿ ಮಾಡಿದ್ದರು. ಅದೇ ಸಂದರ್ಭದಲ್ಲಿ ಮಿಶ್ರರು ವಾಜಪೇಯಿಯವರಿಗೆ ನೇಪಾಳದ ರಾಜಪರಿವಾರದಲ್ಲಿ ಏನೋ ವ್ಯತ್ಯಾಸವಾಗಿದೆ ಎಂದು ಸೂಚನೆ ನೀಡಿದ್ದರು. ಭಾರತ ಸರ್ಕಾರವು ಒಬ್ಬ ಯೋಗ್ಯರನ್ನು ಔಪಚಾರಿಕವಾಗಿ ಅಲ್ಲಿಗೆ ಕಳುಹಿಸಬೇಕೆಂದು ಮಿಶ್ರರು ಸಲಹೆ ನೀಡಿದರು. ಮತ್ತೆ ಮಿಶ್ರರು ಹೇಳಿದರು. 'ಶೇಷಾದ್ರಿಚಾರಿಯವರಿಗೆ ನೇಪಾಳದ ರಾಜಪರಿವಾರದ ಜೊತೆ ಉತ್ತಮ ಸಂಬಂಧವಿದೆ. ಅವರನ್ನೇ ಏಕೆ ಕಳುಹಿಸಬಾರದು?' ವಾಜಪೇಯಿಯವರು ತಕ್ಷಣ ಸಮ್ಮತಿ ಸೂಚಿಸಿದರು. ಶೇಷಾದ್ರಿಚಾರಿಯವರು ಕೇವಲ ಕಾಠ್ಮಂಡುವಿಗೆ ಮಾತ್ರ ತೆರಳಲಿಲ್ಲ ಬದಲಾಗಿ ಎರಡೂ ದೇಶಗಳ ಸಂಬಂಧವನ್ನು ಉತ್ತಮಪಡಿಸುವ ಅನೌಪಚಾರಿಕ ಜವಾಬ್ದಾರಿಯನ್ನು ವಾಜಪೇಯಿಯವರು ಅವರಿಗೆ ವಹಿಸಿದರು ಮತ್ತು ದೀರ್ಘ ಸಮಯದವರೆಗೆ ಅವರು ಈ ಕೆಲಸದಲ್ಲಿ ತೊಡಗಿದರು.</p>
<p>ನಜ್ಮಾ ಹೆಫ್ತುಲ್ಲಾರವರು 1985ರ ಜನವರಿಯಿಂದ 1986ರ ಜನವರಿವರೆಗೆ ಮತ್ತು 1988ರಿಂದ 2004ರವರೆಗೆ ರಾಜ್ಯಸಭೆಯ ಉಪಸಭಾಪತಿಯಾಗಿದ್ದರು. ಮೋದಿಯವರ ಸರ್ಕಾರದಲ್ಲಿ ಕೇಂದ್ರೀಯ ಮಂತ್ರಿಯಾಗಿರುವ ನಜ್ಮಾರವರು ಹಿಂದಿನ ದಿನಗಳನ್ನು ನೆನಪಿಸಿಕೊಂಡು ಹೇಳುತ್ತಾರೆ.. 'ಯಾವುದೇ ಮಾತನ್ನು ಜೋರು ಜೋರಾಗಿ ಅಥವಾ ಅಬ್ಬರಿಸಿ ಆಡುವುದರಿಂದ ಅದು ಪ್ರಭಾವ ಬೀರುವುದಿಲ್ಲ, ತಮ್ಮ ಮಾತಲ್ಲಿ ಶಕ್ತಿಯಿದ್ದರೆ ಶಾಂತಿ ಮತ್ತು ಹಾಸ್ಯದಿಂದಲೂ ಅದನ್ನು ಸಶಕ್ತವಾಗಿ ಪ್ರಸ್ತುತಪಡಿಸಬಹುದು ಮತ್ತು ಅದರಿಂದ ಪ್ರಭಾವ ಬೀರಬಹುದೆಂದು ವಾಜಪೇಯಿಯವರಿಂದ ಕಲಿಯಬಹುದು. ವಾಜಪೇಯಿಯವರ ಮಾತುಗಳಲ್ಲಿ ಶಕ್ತಿಯಿರುವುದಿಲ್ಲ ಮತ್ತು ಅವರು ಅದನ್ನು ಅಭಿವ್ಯಕ್ತಿಸುವ ಶೈಲಿಯಲ್ಲಿ ಪ್ರಭಾವೀ ಗುಣವಿರುವುದಿಲ್ಲ ಎಂದು ಹೇಳಲು ಸಾಧ್ಯವೇ ಇಲ್ಲ. ಯಾವ ವ್ಯಕ್ತಿಯೇ ಆಗಲಿ, ವಾಜಪೇಯಿಯವರು ಸಂಸದೀಯ ಪರಂಪರೆಯನ್ನು ಎಂದಾದರೂ ಮೀರಿದ್ದಾರೆ ಎಂದು ಹೇಳಲು ಸಾಧ್ಯವೇ ಇಲ್ಲ. ಎಲ್ಲರೊಡನೆ ಬೆರೆಯುವ ಅವರ ಆ ಗುಣ ಮತ್ತು ಚಾರಿತ್ರ್ಯ ಪ್ರಧಾನಿಯಾದ ಮೇಲೂ ಬದಲಾಗಲಿಲ್ಲ, ಹಾಗೇ ಇತ್ತು.' ಸಂಸದೀಯ ಅನುಭವಗಳಲ್ಲಿ ನಜ್ಮಾರವರು ವಾಜಪೇಯಿ, ವೈ.ಬಿ. ಚವ್ಹಾಣ್ ಮತ್ತು ನರಸಿಂಹರಾವ್‍ರವರನ್ನು ಒಂದೇ ಶ್ರೇಣಿಗೆ ಸೇರಿದವರೆಂದು ಹೇಳುತ್ತಾರೆ.</p>
<p>ಬಿಜೆಪಿಯ ಹಳೆಯ ನಾಯಕರಾದ ಜಗದೀಶ್ ಪ್ರಸಾದ್ ಮಾಥುರ್‍ರವರು ರಾಜ್ಯಸಭೆಯಿಂದ ಸಂಸದರಾಗಿದ್ದರು. ಆದರೆ ಅವರಿಗೆ ಎರಡನೇ ಬಾರಿ ಟಿಕೆಟ್ ಸಿಗುವುದಿಲ್ಲ ಎಂಬ ಮಾತು ಕೇಳಿ ಬರುತ್ತಿತ್ತು. ರಾಜ್ಯಸಭೆಯ ಉಪಸಭಾಪತಿ ನಜ್ಮಾ ಹೆಫ್ತುಲ್ಲಾರವರು ವಾಜಪೇಯಿಯವರ ಬಳಿ ಹೇಳಿದರು. 'ತಾವು ಮಾಥುರ್ ಸಾಹೇಬರಿಗೆ ಎರಡನೇ ಬಾರಿಗೂ ಟಿಕೆಟ್ ಕೊಟ್ಟು ಬಿಡಿ. ಏಕೆಂದರೆ ಅವರು ನನಗೆ ತುಂಬಾ ತೊಂದರೆ ಕೊಡುತ್ತಾರೆ.' ವಾಜಪೇಯಿಯವರು ಅವರಿಗೆ ಹೀಗೆ ಕೇಳಿದರು. 'ನಿಮಗೆ ತೊಂದರೆ ಕೊಡುತ್ತಾರೆ ಎಂದಮೇಲೆ ನೀವೇಕೆ ಕುಮ್ಮಕ್ಕು ಕೊಡುತ್ತೀರಿ?' ನಜ್ಮಾರವರು ಹೇಳಿದರು. 'ನನ್ನ ಜಗಳ ನಡೆಯುತ್ತಲೇ ಇರುತ್ತದೆ ಬಿಡಿ. ಆದರೆ ತಮ್ಮ ಪಾರ್ಟಿಗೆ ಅವರು ತುಂಬಾ ಒಳ್ಳೆಯವರು. ನನ್ನದೇನು ಮಹಾ....ಒರಳಿನೊಳಗೆ ತಲೆ ಒಡ್ಡಿದ ಮೇಲೆ ಒನಕೆಗೆ ಏಕೆ ಹೆದರಬೇಕು....?' ಮಾಥುರ್‍ರವರನ್ನು ಮತ್ತೆ ರಾಜ್ಯ ಸಭೆಗೆ ಕಳುಹಿಸಲಾಯಿತು.</p>
<p>ವಾಜಪೇಯಿಯವರ ಮೊಮ್ಮಗಳಾದ ನಿಹಾರಿಕಾಳ ಅನ್ನಪ್ರಾಶನ ಸಂಸ್ಕಾರ ದೆಹಲಿಯ ಕಾನ್‍ಸ್ಟಿಟ್ಯೂಷನ್ ಕ್ಲಬ್‍ನಲ್ಲಿ ಏರ್ಪಾಟಾಗಿತ್ತು. ಕಾಂಗ್ರೆಸ್ಸಿನ ಇಬ್ಬರು ನಾಯಕರುಗಳಾದ ರಾಜೀವ್‍ಗಾಂಧಿ ಮತ್ತು ನಜ್ಮಾ ಹೆಫ್ತುಲ್ಲಾರವರುಗಳನ್ನೂ ಸಹ ಆಮಂತ್ರಿಸಲಾಗಿತ್ತು. ಅನ್ನಪ್ರಾಶನ ಸಂಸ್ಕಾರ ಮುಗಿಯಿತು. ಇನ್ನೇನು ಅತಿಥಿಗಳು ಊಟಕ್ಕೆ ತೆರಳಬೇಕು ಅಷ್ಟರಲ್ಲಿ ಇದ್ದಕ್ಕಿದ್ದಂತೆ ಮಳೆ ಶುರುವಾಯಿತು. ಹೊರಗಡೆ ಊಟದ ವ್ಯವಸ್ಥೆ ಮಾಡಲಾಗಿತ್ತು. ಕೂಡಲೆ ಅದನ್ನು ಬದಲಿಸಲಾಯಿತು. ಒಳಗಿನ ಕೋಣೆಗಳಲ್ಲಿ ಬಡಿಸಲು ಮರು ವ್ಯವಸ್ಥೆ ಶುರುವಾಯಿತು. ಆಗ ವಾಜಪೇಯಿಯವರು ಲಗುಬಗೆಯಿಂದ ಓಡಾಡುತ್ತ ಅಡಿಗೆಯನ್ನೆಲ್ಲಾ ಒಳಗೆ ಎತ್ತಿಡುತ್ತಿದ್ದರು ಮತ್ತು ಅಷ್ಟು ಅತ್ಯುನ್ನತ ಸ್ಥಾನದಲ್ಲಿದ್ದರೂ ಕೂಡ ಆತಿಥ್ಯದಲ್ಲಿ ಯಾವುದೇ ರೀತಿಯ ಲೋಪವಾಗದಂತೆ ನೋಡಿಕೊಳ್ಳುತ್ತಿದ್ದರು.</p>
<p>1993ರ ಮತ್ತೊಂದು ಪ್ರಸಂಗವಿದೆ. ಶಿವರಾಜ್ ಪಾಟೀಲ್‍ರವರು ಲೋಕಸಭೆಯ ಅಧ್ಯಕ್ಷರಾಗಿದ್ದರು ಮತ್ತು ನಜ್ಮಾ ಹೆಫ್ತುಲ್ಲಾರವರು ರಾಜ್ಯಸಭೆಯ ಉಪಸಭಾಪತಿಯಾಗಿದ್ದರು. ಪಾಟೀಲರು ಮಹಾತ್ಮಾಗಾಂಧಿಯವರ ಪ್ರತಿಮೆಯನ್ನು ಸಂಸದ್‍ಭವನದಲ್ಲಿ ಪ್ರತಿಷ್ಠಾಪಿಸಲು ನಿರ್ಧರಿಸಿದರು. 16 ಫೀಟ್ ಎತ್ತರದ ಗಾಂಧಿಯವರ ಧ್ಯಾನಮಗ್ನ ಸ್ಥಿತಿಯ ಪ್ರತಿಮೆಯನ್ನು ಶಿಲ್ಪಿಗಳಾದ ರಾಮ್‍ಸುತಾರ್‍ರವರು ನಿರ್ಮಿಸಿದ್ದರು. ಪ್ರತಿಮೆಯನ್ನು ಎಲ್ಲಿ ಸ್ಥಾಪಿಸುವುದು ಎಂಬ ಮಾತು ಬಂದಾಗ ವಾಜಪೇಯಿಯವರಿಗೆ ಮತ್ತು ನಜ್ಮಾ ಹೆಫ್ತುಲ್ಲಾರವರಿಗೆ ಈ ಜವಾಬ್ದಾರಿ ವಹಿಸಲಾಯಿತು. ಸರಿಯಾಗಿ ಒಂದನೇ ನಂಬರ್ ಗೇಟಿಗೆದುರಾಗಿ ಎಂದು ನಿರ್ಧರಿಸಲಾಯಿತು. ಗಾಂಧಿಯವರ ಪ್ರತಿಮೆಯನ್ನು ಎತ್ತರದ ಪ್ಲಾಟ್‍ಫಾರ್ಮ್ ಮೇಲೆ ಪ್ರತಿಷ್ಠಾಪಿಸಬೇಕೆಂದು ವಾಜಪೇಯಿಯವರು ಬಯಸುತ್ತಿದ್ದರು. ಆದರೆ ಪ್ರತಿಮೆಯನ್ನು ಕೊನೆಗೂ ಕೆಳಗೇ ಪ್ರತಿಷ್ಠಾಪಿಸಲಾಯಿತು. ಗಾಂಧಿಯವರಿಗೆ ಸಿಕ್ಕ ಗೌರವ ಹಾಗೂ ಪ್ರತಿಮೆಯ ನಿಲುವು ಎರಡೂ ವಾಜಪೇಯಿಯವರಿಗೆ ಹಿಡಿಸಲಿಲ್ಲ. ವಾಜಪೇಯಿಯವರು ಪಟ್ಟು ಹಿಡಿದಿದ್ದರಿಂದ ಇಷ್ಟು ದೊಡ್ಡ ಮೂರ್ತಿಗೆ ಜಾಗ ಮಾಡಲು ಅದರ ಹಿಂದಿನ ಗೋಡೆಯನ್ನು ಮತ್ತೆ ಡಿ ಆಕಾರದಲ್ಲಿ ಬದಲಿಸಲಾಯಿತು. ರಾಷ್ಟ್ರಪತಿಗಳಾದ ಡಾ|| ಶಂಕರ ದಯಾಳಶರ್ಮರು ಈ ಮೂರ್ತಿಯ ಅನಾವರಣವನ್ನು 1993ರ ಅಕ್ಟೋಬರ್ 2ರಂದು ಮಾಡಿದರು. ಇಂದು ಈ ಮೂರ್ತಿಯು ವಿರೋಧಪಕ್ಷದ ಸಂಸದರು ಧರಣಿಗೆ ಕೂಡುವ ಸ್ಥಳವಾಗಿದೆ.</p>
<p>ಇದೇ ರೀತಿ ಭಾರತದ ಪ್ರಥಮ ಪ್ರಧಾನಿಗಳಾದ ಪಂಡಿತ್ ಜವಾಹರಲಾಲ್ ನೆಹರೂರವರ ಪ್ರತಿಮೆಯನ್ನು ಸಂಸದ್‍ಭವನದಲ್ಲಿ ಪ್ರತಿಷ್ಠಾಪಿಸಬೇಕಾಗಿತ್ತು. ಗೇಟ್ ನಂಬರ್ ಒಂದರÀ ಆವರಣದಲ್ಲಿ ಪ್ರತಿಷ್ಠಾಪಿಸಬೇಕೆಂದು ನಿರ್ಧರಿಸಲಾಯಿತು. ಮೊದಲು ವಿಮಾನನಿಲ್ದಾಣಕ್ಕೆಂದು ಹದಿನಾರು ಅಡಿ ಎತ್ತರದ ಆ ಪ್ರತಿಮೆಯನ್ನು ಮಾಡಿಸಲಾಗಿತ್ತು. ಆ ನಂತರ ಅದನ್ನೇ ಸಂಸತ್ ಭವನದಲ್ಲಿ ಇಡಬೇಕೆಂದು ನಿರ್ಧರಿಸಲಾಯಿತು. ಈ ಪ್ರತಿಮೆಯಲ್ಲಿ ನೆಹರೂರವರು ಕೆಳಗೆ ನೋಡುತ್ತಿದ್ದಾರೆ. ನೋಡುವವರಿಗೆ, ನೆಹರೂರವರು ನನ್ನನ್ನೇ ನೋಡುತ್ತಿದ್ದಾರೆ ಎಂದು ಭಾಸವಾಗಲಿ ಎಂದು ಇದನ್ನೂ ಸಹ ಎತ್ತರದ ಸ್ಟ್ಯಾಂಡ್ ಮೇಲೆ ಕೂಡಿಸಲು ವಾಜಪೇಯಿಯವರು ಹೇಳಿದರು. ಹೇಗೆ ಕಾಣುತ್ತದೆ ಎಂದು ನೋಡಲು ಉದ್ದನೆಯ ಬಿದಿರು ತರಿಸಲಾಯಿತು. ಕೊನೆಗೆ ಅದನ್ನೂ ಕೂಡ ಕೆಳಗೆ ಕೂರಿಸುವುದೆಂದು ತೀರ್ಮಾನಿಸಲಾಯಿತು. ಶಿಲ್ಪಿಗಳಾದ ರಾಮ್‍ಸುತಾರ್‍ರವರೇ ಇದಕ್ಕೂ ಮೂರ್ತರೂಪ ಕೊಟ್ಟಿದ್ದಾರೆ. ರಾಷ್ಟ್ರಪತಿಗಳಾದ ಡಾ|| ಶಂಕರದಯಾಳ ಶರ್ಮರು ಈ ಮೂರ್ತಿಯ ಅನಾವರಣವನ್ನು 1995ರ ಜನವರಿ 26ರಂದು ಮಾಡಿದರು. ಈ ಸಂದರ್ಭದಲ್ಲಿ ದಕ್ಷಿಣಾ ಆಫ್ರಿಕಾದ ರಾಷ್ಟ್ರಪತಿಗಳಾದ ಡಾ|| ನೆಲ್ಸನ್ ಮಂಡೇಲಾರವರು ಉಪಸ್ಥಿತರಿದ್ದರು. ಗಾಂಧೀಜಿ ಹಾಗೂ ನೆಹರೂರವರ ಮೇಲಿನ ಗೌರವ ವಾಜಪೇಯಿಯವರಿಗೆ ಒಂದೇ ರೀತಿ ಇತ್ತು. ಅದು ಎಂದಿಗೂ ಬದಲಾಗಲೇ ಇಲ್ಲ.</p>
<p>ದುಡ್ಡು ಮತ್ತು ಚಂದಾ ವಿಷಯದಲ್ಲಿ ವಾಜಪೇಯಿಯವರು ಶ್ರೀಗಂಧದ ಮರದಂತೆ ವರ್ತಿಸುತ್ತಿದ್ದರು. ಯಾವತ್ತೂ ಕೂಡ ಅವರು ತನಗಾಗಿ ಇದನ್ನು ಬಳಸಿಕೊಳ್ಳಲಿಲ್ಲ. ಒಮ್ಮೆ ಉತ್ತರಪ್ರದೇಶದಲ್ಲಿ ಚುನಾವಣೆಗಳು ನಡೆದಿದ್ದವು. ಆಗ ಒಬ್ಬ ಉದ್ಯಮಿಯು ಒಂದು ದಪ್ಪನಾದ ಪ್ಯಾಕೆಟ್‍ನ್ನು ವಾಜಪೇಯಿಯವರಿಗೆ ಕೊಡಲು ಬಂದನು. ವಾಜಪೇಯಿಯವರು ಆಗ ಚುನಾವಣಾ ಪ್ರಚಾರ ಮಾಡುತ್ತಿದ್ದರು. 'ಲಖ್ನೌ' ಎಂದು ಅದರ ಮೇಲೆ ಬರೆದು ತಮ್ಮ ಸಹ ಕಾರ್ಯಕರ್ತನಿಗೆ ಅದನ್ನು ಕೊಟ್ಟುಬಿಟ್ಟರು.</p>
<p>ಅವರ ಅತ್ಯಂತ ಪ್ರೀತಿ ಪಾತ್ರವಾದ ಅಭ್ಯಾಸವೆಂದರೆ ಮಿತ್ರರಿಗೆ ಸಹಾಯ ಮಾಡುವುದು. ಸ್ವತಃ ಕವಿ ಹಾಗೂ ಪತ್ರಕರ್ತರಾಗಿದ್ದುದರಿಂದ, ಲೇಖಕರು ಹಾಗೂ ಪತ್ರಕರ್ತರುಗಳನ್ನು ಕಂಡರೆ ಸದಾ ಎಲ್ಲಿಲ್ಲದ ಸಹಜ ಸ್ನೇಹ ಮೂಡಿ ಬರುತ್ತಿತ್ತು. ಪತ್ರಕರ್ತರಿಗೆ ಕೆಲಸಗಳು ಸಿಗುವುದು ತುಂಬಾ ಕಷ್ಟ ಮತ್ತೆ ಬಿಡುವುದು ಸುಲಭ. ಹೀಗೆ ವಾಜಪೇಯಿಯವರು ಅನೇಕ ಪತ್ರಕರ್ತ ಮಿತ್ರರಿಗೆ ಕೆಲಸ ಸಿಗಲು ಸಹಾಯ ಮಾಡಿದ್ದರು. ಆದರೆ ಅವರಿಂದ ಯಾವ ಅಪೇಕ್ಷೆಯನ್ನೂ ಇಟ್ಟುಕೊಳ್ಳಲಿಲ್ಲ.</p>
<p>ಎನ್‍ಡಿಎ ಸರ್ಕಾರದ ಸಂದರ್ಭದಲ್ಲಿ ಪೆಟ್ರೋಲ್ ಪಂಪುಗಳ ಮತ್ತು ಗ್ಯಾಸ್ ಏಜೆನ್ಸಿಗಳ ಗುತ್ತಿಗೆಯ ವಿಷಯ ಬಂದಾಗ ಅದರಲ್ಲಿ ವಾಜಪೇಯಿಯವರ ದೂರದ ಸಂಬಂಧಿಕರಿಗೂ ಸಹ ಗುತ್ತಿಗೆ ಸಿಕ್ಕಿತ್ತು. ಅದರ ಬಗ್ಗೆ ಎಳ್ಳಷ್ಟೂ ಅವರಿಗೆ ಗೊತ್ತೇ ಇರಲಿಲ್ಲ. ಪತ್ರಿಕೆಯಲ್ಲಿ ಸುದ್ದಿ ಬಿತ್ತರವಾಗುತ್ತಿದ್ದಂತೆ ವಾಜಪೇಯಿಯವರು ಆ ಲೀಸ್ಟ್‍ನ್ನೇ ರದ್ದುಗೊಳಿಸಿದರು ಮತ್ತು ತಮ್ಮ ರಾಜೀನಾಮೆಯ ದಂಡ ತೆರಬಯಸಿದರು.</p>
<p>ಕಾಂಗ್ರೆಸ್ಸಿನಲ್ಲಿ 41 ವರ್ಷಗಳಲ್ಲಿ ಸತತವಾಗಿ 37 ವರ್ಷಗಳ ತನಕ ಅಖಿಲ ಭಾರತೀಯ ಕಾಂಗ್ರೆಸ್ ಕಮಿಟಿಯಲ್ಲಿ ಇರುವುದು ಅಂದರೆ ಕಡಿಮೆ ಅಚ್ಚರಿಯ ಮಾತಲ್ಲ. ಬಹುಶಃ ಈ ರೀತಿಯ ನಾಯಕರು ಸಿಗುವುದು ತುಂಬಾ ವಿರಳ. ಅವರುಗಳಲ್ಲಿ ಒಬ್ಬರೆಂದರೆ ಜನಾರ್ಧನ್ ದ್ವಿವೇದಿಯವರು. ಜನಾರ್ಧನ್ ದ್ವಿವೇದಿಯವರು ಸಮಾಜವಾದಿ ಯುವಜನ ಸಭೆಯಲ್ಲಿ ವಿದ್ಯಾರ್ಥಿ ಆಂದೋಲನದಿಂದ ಮೊದಲ್ಗೊಂಡು ಕಾಂಗ್ರೆಸ್ಸಿನೊಳಗೆ ಪ್ರವೇಶಿಸಿದ್ದರು. ಆಗಿನ್ನೂ ವಾಜಪೇಯಿಯವರು ಮೊದಲ ಬಾರಿ ಸಂಸದರಾಗಿದ್ದರು. ಆಗಲೂ ಅವರ ಭಾಷಣವು ಲೋಕಪ್ರಿಯವಾಗುತ್ತಾ ಇತ್ತು. ಆ ದಿನಗಳಲ್ಲಿ ದ್ವಿವೇದಿಯವರಿಗೆ ಜನಸಂಘದಲ್ಲಿ ದೀನ್‍ದಯಾಳ್ ಉಪಾಧ್ಯಾಯರು ಹಾಗೂ ವಾಜಪೇಯಿಯವರು ಮೆಚ್ಚಿಗೆಯಾಗುತ್ತಿದ್ದರು. ಆದರೆ ಬಲ್‍ರಾಜ್ ಮಧೋಕ್‍ರವರು ಅತಿವಾದಿಯಾಗಿ ಕಾಣುತ್ತಿದ್ದರು. ದ್ವಿವೇದಿಯವರ ಪ್ರಕಾರ ವಾಜಪೇಯಿಯವರು ಆಗಲೂ ಜನಪ್ರಿಯ ವಕ್ತಾರರಾಗಿದ್ದರು. ತರ್ಕದಿಂದ ಸಾಧ್ಯವಾಗದ ಕೆಲಸಗಳನ್ನು ಅವರು ಭಾವನೆಗಳಿಂದ ಸಾಧ್ಯ ಮಾಡಿಬಿಡುತ್ತಿದ್ದರು. 'ಅವರ ವ್ಯಕ್ತಿತ್ವ ಸಹಜ ಹಾಗೂ ಉಲ್ಲಾಸದಾಯಕವಾದುದು. ಬಹಳ ಹೆಮ್ಮೆಯ ಮಾತೆಂದರೆ, ಅವರು ಯಾವುದೇ ಗೊಡ್ಡು ಆಚರಣೆಗಳಿಂದ ಬಂಧಿತರಾಗಿರಲಿಲ್ಲ.'</p>
<p>ಜನಾರ್ಧನ್ ದ್ವಿವೇದಿಯವರು ಹೇಳುತ್ತಾರೆ. 'ಎಂದೇ ಆಗಲಿ ಅವರು ಬ್ರಾಹ್ಮಣತ್ವವನ್ನು ತೋರಿಸುವ ಪ್ರಯತ್ನ ಮಾಡಲಿಲ್ಲ. ಅವರಲ್ಲಿ ಯಾವುದೇ ಸೋಗಿರಲಿಲ್ಲ, ತೋರ್ಪಡಿಕೆಯಿರಲಿಲ್ಲ. ಇದು ಬಹಳ ಕಷ್ಟದ ಕೆಲಸ.'</p>
<p>ಐಬಿಎನ್ 7 ಚಾನಲ್ಲಿನ ನಿರ್ದೇಶಕರಾಗಿದ್ದ ಹಿರಿಯ ಪತ್ರಕರ್ತರಾದ ಉಮೇಶ್ ಉಪಾಧ್ಯಾಯ್‍ರವರು ಹೇಳುತ್ತಾರೆ.... 'ಜನರ ಜೊತೆ ವಾಜಪೇಯಿಯವರ ಸಂಪರ್ಕ ಬೇರೆಲ್ಲ ನಾಯಕರುಗಳಿಗಿಂತ ತುಂಬಾ ಹೆಚ್ಚಿದೆ ಹಾಗೂ ಜನರೊಡನೆ ಬೆರೆಯುವುದೆಂದರೆ ಅವರಿಗೆ ತುಂಬಾ ಇಷ್ಟವಿತ್ತು. ಆದ್ದರಿಂದ ಪ್ರಧಾನಮಂತ್ರಿಗಳಾದ ಮೇಲೆ ಜನರೊಡನೆ ಭೇಟಿ ಕಡಿಮೆಯಾಗದಿರಲು ಪ್ರಧಾನ ಮಂತ್ರಿ ನಿವಾಸ, 7 ರೇಸ್‍ಕೋರ್ಸ್ ರೋಡ್‍ನಲ್ಲಿ ಪಂಚವಟಿ ಹಾಲ್ ಕಟ್ಟಿಸಿದರು. ಅಲ್ಲಿ ವಾರದಲ್ಲಿ ಎರಡು, ಮೂರು ಕಾರ್ಯಕ್ರಮಗಳಾಗುತ್ತಿದ್ದವು. ಅದು ಪುಸ್ತಕದ ಬಿಡುಗಡೆಯಿರಬಹುದು ಅಥವಾ ಬೇರೆ ಯಾವುದಾದರೂ ಇದ್ದಿರಬಹುದು. ವಾಜಪೇಯಿಯವರು ಅಲ್ಲಿ ಭಾಗವಹಿಸುತ್ತಿದ್ದ ಎಲ್ಲರೊಡನೆ ಬೆರೆಯುತ್ತಿದ್ದರು.'</p>
<p>ಪಂಚವಟಿಯದೇ ಮತ್ತೊಂದು ಘಟನೆಯಿದೆ. ಆಗ ಎನ್‍ಡಿಎ ಸರ್ಕಾರದ ಕಾಲ. ರಾಜನಾಥ್ ಸಿಂಹರು ಆಗ ಕೃಷಿ ಮಂತ್ರಿಯಾಗಿದ್ದರು. ಮತ್ತು ದೂರದರ್ಶನದ ಕಡೆಯಿಂದ ಕೃಷಿದರ್ಶನ್ ಎಂಬ ಹೊಸ ಚಾನಲ್ ಉದ್ಘಾಟನೆಯಾಗಬೇಕಿತ್ತು. ರೈತರು ಈ ಚಾನಲ್‍ನಲ್ಲಿ ತಮ್ಮ ಸಮಸ್ಯೆಯನ್ನು ನೇರ ಪ್ರಸಾರದಲ್ಲಿಯೇ ಕೇಳಬಹುದಿತ್ತು. ಅಲ್ಲಿ ಅವರಿಗೆ ಕೂಡಲೇ ಉತ್ತರ ಸಿಗುತ್ತಿತ್ತು. ಪಂಚವಟಿಯಲ್ಲಿ ವಾಜಪೇಯಿಯವರು ರಿಮೋಟ್ ಒತ್ತುವುದರ ಮೂಲಕ ಚಾನಲ್‍ನ್ನು ಉದ್ಘಾಟಿಸಿದರು ಮತ್ತು ರಾಜಾಥ್‍ಸಿಂಹರು ವಾಜಪೇಯಿಯವರಿಗೆ ತಾವೀಗ ಪ್ರಶ್ನೆಯನ್ನೂ ಸಹ ಕೇಳಬಹುದೆಂದರು. ವಾಜಪೇಯಿಯವರು ಪ್ರಶ್ನೆ ಕೇಳುತ್ತಿದ್ದಂತೆಯೇ ತಕ್ಷಣ 'ತಮ್ಮ ಹೆಸರು' ಎಂಬ ಧ್ವನಿ ಕೇಳಿ ಬಂತು.</p>
<p>'ಅಟಲ್ ಬಿಹಾರಿ ವಾಜಪೇಯಿ'</p>
<p>'ತಂದೆಯ ಹೆಸರು?'</p>
<p>'ಕೃಷ್ಣ ಬಿಹಾರಿ.'</p>
<p>'ಉದ್ಯೋಗ?'</p>
<p>'.......'</p>
<p>'ವಿಳಾಸ?'</p>
<p>'.....'</p>
<p>ಎರಡು ಮೂರು ನಿಮಿಷಗಳ ತನಕ ನಡೆದ ಈ ಸಂವಾದ ಕೇಳಿ ಇಡೀ ಸಭಾಂಗಣದಲ್ಲಿ ನಗೆಯ ಚಿಲುಮೆ ಉಕ್ಕಿತು. ವಾಜಪೇಯಿಯವರೂ ಕೂಡ ಸಿಟ್ಟಾಗುವುದರ ಬದಲು ನಕ್ಕು ಬಿಟ್ಟರು ಮತ್ತು ಹೇಳಿದರು. 'ಭವಿಷ್ಯದಲ್ಲಿ ಸಮಸ್ಯೆಗಳಿಗೆ ತಕ್ಕ ಉತ್ತರ ಈ ಚಾನಲ್ ಮೂಲಕ ಸಿಗಬಹುದೆಂಬ ಭರವಸೆಯಿದೆ.'</p>
<p>ಆಗ ಕ್ರಿಕೆಟ್‍ನಲ್ಲಿ ನಡೆಯುತ್ತಿದ್ದ ಬೆಟ್ಟಿಂಗ್ ಬಗ್ಗೆ ವದಂತಿ ಹರಡುತ್ತಿದ್ದ ಸಮಯ. ಅದರಲ್ಲಿ ಹ್ಯಾಂನ್ಸಿ ಕ್ರೋನಿಯೆ ಜೊತೆ ಮಾತುಕತೆಯಾಡಿದ್ದ ವಿಷಯದಲ್ಲಿ ದೇಶದ ಇಬ್ಬರು ಆಟಗಾರ ದಿಗ್ಗಜರುಗಳ ಹೆಸರು ಕೇಳಿ ಬಂತು. ಸಿಬಿಐ, ಆ ಇಬ್ಬರು ಮಹಾ ಆಟಗಾರರ ಜೊತೆ ಔಪಚಾರಿಕವಾಗಿ ತನಿಖೆ ಮಾಡಬಯಸುತ್ತಿತ್ತು. ಆದರೆ ವಾಜಪೇಯಿಯವರು ಹೇಳಿದರು.. 'ದೇಶದಲ್ಲಿ ಮಕ್ಕಳಿಗೋಸ್ಕರ ಸ್ವಲ್ಪ ರೋಲ್ ಮಾಡಲ್ ಉಳಿಸಿರಿ. ಒಂದು ವೇಳೆ ತಮಗೆ ತನಿಖೆ ಮಾಡಲೇಬೇಕೆಂದಾದರೆ ಮೊದಲು ವೈಯಕ್ತಿಕವಾಗಿ ಗೋಪ್ಯದಲ್ಲಿ ಮಾಡಿ. ಅವರ ಮನೆಗಳಿಗೆ ಹೋಗಿ ವಿಚಾರಣೆ ನಡೆಸಿ, ಅದಾದ ಮೇಲೂ ಅನುಮಾನ ನಿಜವೇ ಆದಲ್ಲಿ ಮುಂದಿನ ಕ್ರಮ ಕೈಗೊಳ್ಳಿ.' ಇದಾದ ಮೇಲೆ ಸಿಬಿಐಗೆ ಆ ಇಬ್ಬರು ದಿಗ್ಗಜರ ಬಗ್ಗೆ ತನಿಖೆ ನಡೆಸುವ ಪ್ರಮೇಯವೇ ಬರಲಿಲ್ಲ ಹಾಗೂ ಪ್ರಕರಣ ಮುಚ್ಚಿಹೋಯಿತು.</p>
<p>1998ರ ಮಾತು. ಮುಖ್ತಾರ್ ಅಬ್ಬಾಸ್ ನಖ್ವಿ ವಾಜಪೇಯಿ ಸರ್ಕಾರದಲ್ಲಿ ಸೂಚನಾ ಮತ್ತು ಪ್ರಸಾರಣಾ ಮಂತ್ರಿಯಾಗಿದ್ದರು. ನಖ್ವೀ ಯುವಕರಾಗಿದ್ದರು ಮತ್ತು ಪ್ರಥಮ ಬಾರಿಗೆ ಮಂತ್ರಿಯಾಗಿದ್ದರು ಆದ್ದರಿಂದ ಉತ್ಸಾಹವಿತ್ತು. ಆದರೆ ಆಗ ಪ್ರಸಾರ ಭಾರತಿಯ ಮುಖ್ಯಸ್ಥರು ವಾಜಪೇಯಿಯವರಿಗೆ ಸಹಕರಿಸುತ್ತಿರಲಿಲ್ಲ. ಪ್ರತಿ ದಿನ ಸರ್ಕಾರದ ವಿರುದ್ಧ ಏನಾದರೂ ಪ್ರಸಾರವಾಗುತ್ತಲೇ ಇರುತ್ತಿತ್ತು. ನಖ್ವಿಯವರು ಅವರೊಡನೆ ಮಾತಾಡಿದಾಗ ಅವರು ಸ್ಪಷ್ಟವಾಗಿ ಹೇಳೇಬಿಟ್ಟರು. 'ಪ್ರಸಾರ ಭಾರತಿ ಒಂದು ಇಂಡಿಪೆಂಡೆಂಟ್ ಸಂಸ್ಥೆಯಾಗಿದೆ, ಆದ್ದರಿಂದ ತಾವು ಹಸ್ತಕ್ಷೇಪ ಮಾಡಬೇಡಿ.' ಪ್ರಸಾರ ಭಾರತಿಯ ಮುಖ್ಯಸ್ಥರನ್ನು ಎತ್ತಂಗಡಿ ಮಾಡುವುದು ಅಷ್ಟು ಸುಲಭವಾಗಿರಲಿಲ್ಲ. ಏನು ಮಾಡಬಹುದೆಂದು ಚರ್ಚೆಯಾಯಿತು. ಯಾವ ತರಹ ಮುಂದುವರೆಯುತ್ತಿದೆಯೋ ಅದೇ ರೀತಿ ಬಿಟ್ಟು ಬಿಡೋಣ ಎಂದು ವಾಜಪೇಯಿಯವರು ಸಲಹೆ ನೀಡಿದರು. ಸಂಪೂರ್ಣ ವಿಷಯ ತಿಳಿದಾದ ಮೇಲೆ ವಾಜಪೇಯಿಯವರು ನುಡಿದರು. 'ಎಲ್ಲಾ ರಾಜಕೀಯ ಪಕ್ಷಗಳ ಜೊತೆ ಮಾತಾಡಿರಿ ಮತ್ತು ಅವರ ಬೆಂಬಲ ತೆಗೆದುಕೊಂಡು ಮುಂದುವರೆಯಿರಿ.' 1998ರ ಮೇ 27ಕ್ಕೆ ಪ್ರಸಾರ ಭಾರತಿಯ ಅವಧಿ ಸಮಾಪ್ತವಾಯಿತು. ಎಲ್ಲಾ ರಾಜಕೀಯ ಪಕ್ಷಗಳ ಜೊತೆ ಮಾತಾಡಿ ಬಹಳ ದೀರ್ಘ ಚರ್ಚೆಯ ನಂತರ 1998ರ ಆಗಸ್ಟ್ 29 ರಂದು ಲೋಕಸಭೆಯಲ್ಲಿ ಪ್ರಸಾರ ಭಾರತಿಗೆ ಸಂಬಂಧಿಸಿದಂತೆ ವಿಶೇಷ ಕಾಯಿದೆಯನ್ನು ಜಾರಿಗೊಳಿಸಲಾಯಿತು. ಅದರ ನಂತರ ಕಾರ್ಯಕಾರಿ ಸದಸ್ಯರು ತಮ್ಮ ಸ್ಥಾನದಲ್ಲಿ ಮುಂದುವರೆಯಲು ಅಸಮರ್ಥರಾದರು.</p>
<p>ವಾಜಪೇಯಿಯವರ ಸರ್ಕಾರದ ಸಮಯದಲ್ಲಿ ಶಾಂತಿಯುತವಾಗಿ ಮೂರು ರಾಜ್ಯಗಳ ರಚನೆಯಾಯಿತು. ಛತ್ತೀಸಗಢ, ಜಾರ್ಖಂಡ್ ಮತ್ತು ಉತ್ತರಾಖಂಡ. ರಾಜ್ಯ ಸಣ್ಣದಾದಷ್ಟು ಸಾಮಾನ್ಯ ನಾಗರೀಕನವರೆಗೆ ಸರ್ಕಾರ ತಲುಪುತ್ತದೆ ಮತ್ತು ಅದರಲ್ಲಿ ಆಡಳಿತ ಮತ್ತು ವಿಕಾಸದ ಕೆಲಸ ತುಂಬಾ ಚೆನ್ನಾಗಿ ನಡೆಯುತ್ತದೆ ಎಂಬುದು ವಾಜಪೇಯಿಯವರ ನಂಬಿಕೆ. ಸಣ್ಣ ರಾಜ್ಯಗಳ ರಚನೆಯಿಂದ ರಾಜಕೀಯ ಸಮೀಕರಣ ಬದಲಾಗುವುದು ಮತ್ತು ಅಲ್ಲಿ ಬೇರೆ ಪಕ್ಷಗಳ ಸರ್ಕಾರ ಆಡಳಿತ ನಡೆಸುವುದು ಎಂಬ ಭಯ ಕಾಂಗ್ರೆಸ್ಸಿಗೆ ಸದಾ ಕಾಡುತ್ತಿತ್ತು. ಆದರೆ ವಾಜಪೇಯಿಯವರು ಈ ಭಯದಿಂದ ಮುಕ್ತರಾಗಿದ್ದರು. ಅವರು ಚಿಕ್ಕ ರಾಜ್ಯಗಳ ರಚನೆಯ ಸಂದರ್ಭದಲ್ಲಿಯೂ ಕೂಡ ದೇಶಕ್ಕೆ ಹಿತವಾಗುವ ನಿರ್ಣಯವನ್ನೇ ತೆಗೆದುಕೊಂಡರು.</p>
<p>ವಾಜಪೇಯಿಯವರು ಯಾವಾಗಲೂ ಮಿತಿಯ ಕಡೆಗೆ ಮತ್ತು ಗೌರವದ ಕಡೆ ಗಮನ ಕೊಡುತ್ತಿದ್ದರು. ದೆಹಲಿಯಲ್ಲಿ ಏರ್ಪಾಟಾಗಿದ್ದ ಸನ್ಮಾನ ಸಮಾರಂಭದ ಕಾರ್ಯಕ್ರಮವೊಂದರಲ್ಲಿ ಅವರು ಹೇಳಿದರು. 'ನಮ್ಮೆಲ್ಲರ ಜೀವನದಲ್ಲಿ ಯಾವುದಾದರೂ ಲಕ್ಷ್ಮಣ ರೇಖೆ ಇಲ್ಲವೇ....? ಕೇವಲ ರಾಜಕೀಯ ವ್ಯಕ್ತಿಗಳ ಜೀವನದಲ್ಲಿ ಮಾತ್ರವಲ್ಲ ಬದಲಾಗಿ, ಸಾಹಿತಿಗಳ ಜೀವನದಲ್ಲಿ, ಪತ್ರಕರ್ತರ ಜೀವನದಲ್ಲಿ, ಉದ್ಯಮಿಗಳ ಜೀವನದಲ್ಲಿ ಎಲ್ಲೇ ಆಗಲಿ ನಾನು ಇಲ್ಲಿವರೆಗೆ ಮಾತ್ರ ನಡೆಯಬಲ್ಲೆ. ಅದಕ್ಕಿಂತ ಮುಂದೆ ನಡೆಯಲಾರೆ ಎಂಬ ಲಕ್ಷ್ಮಣ ರೇಖೆ ಇರಲೇಬೇಕು. ಇಂದು ಲಕ್ಷ್ಮಣ ರೇಖೆ ಅಳಿಸಿ ಹೋಗುತ್ತಿದೆ. ಆದ್ದರಿಂದ ಆತಂಕವಾದ-ಅರಾಜಕತಾವಾದವು ಪ್ರಜಾಪ್ರಭುತ್ವದ ಸೀತೆಯನ್ನು ಎಲ್ಲಿ ಅಪಹರಣ ಮಾಡಿಬಿಡುವುದೋ ಎಂಬ ಸಂದೇಹ, ಭಯ ಮೂಡಿದೆ.</p>
<p>1992ರಲ್ಲಿ ರಾಷ್ಟ್ರಪತಿಗಳು ವಾಜಪೇಯಿಯವರನ್ನು ಪದ್ಮವಿಭೂಷಣ ಪುರಸ್ಕಾರದಿಂದ ಗೌರವಿಸಿದರು. 1994ರಲ್ಲಿ ಪ್ರಧಾನ ಮಂತ್ರಿಗಳು ಅವರನ್ನು ಸರ್ವಶ್ರೇಷ್ಠ ಸಂಸದೀಯ ಪಟು ಎಂಬ ಪುರಸ್ಕಾರದಿಂದ ಗೌರವಿಸಿದರು ಮತ್ತು ಅದೇ ವರ್ಷ ಲೋಕಮಾನ್ಯ ತಿಲಕ್ ಪುರಸ್ಕಾರವನ್ನೂ ಸಹ ಪ್ರದಾನ ಮಾಡಲಾಯಿತು.</p>
<p>1999ರ ಲೋಕಸಭಾ ಚುನಾವಣೆಗಿಂತ ಮುಂಚೆ ಕಾರ್ಗಿಲ್ ಯುದ್ಧದಲ್ಲಿ ಗೆಲುವಾಗಿತ್ತು ಮತ್ತು ವಾಜಪೇಯಿಯವರು ಚುನಾವಣೆಯಲ್ಲಿ ಗೆದ್ದು ಮತ್ತೆ ಪ್ರಧಾನಿಯಾಗುವರು ಎಂದು ನಿಶ್ಚಯಿಸಲಾಗಿತ್ತು. ಆಗ ಡಾ|| ಕರಣ್‍ಸಿಂಹರು ಫ್ರಾನ್ಸ್‍ನಲ್ಲಿದ್ದರು. ಆಗ ಅವರಿಗೆ ಕಾಂಗ್ರೆಸ್ಸಿನ ಅಧ್ಯಕ್ಷರಾದ ಸೋನಿಯಾರವರ ಫೋನ್ ಬಂತು ಮತ್ತು ವಾಜಪೇಯಿಯವರ ವಿರುದ್ಧ ಲಖ್ನೌನಲ್ಲಿ ನಿಲ್ಲಬೇಕೆಂಬ ಆದೇಶ ಸಿಕ್ಕಿತು. ನಿಲ್ಲುತ್ತೇನೆ, ಅಲ್ಲಾಡದೆ ಗಟ್ಟಿಯಾಗಿ ನಿಲ್ಲುತ್ತೇನೆ, ಆದರೆ ವ್ಯವಸ್ಥೆಯ ಜವಾಬ್ದಾರಿಯನ್ನು ಕಾಂಗ್ರೆಸ್ಸೇ ನೋಡಿಕೊಳ್ಳಬೇಕು. ಎಂದು ಡಾ|| ಸಿಂಹರು ಸೋನಿಯಾರವರಿಗೆ ಹೇಳಿದರು. ಕಾಂಗ್ರೆಸ್ಸಿನ ಅಧ್ಯಕ್ಷರು ಆಗಲಿ ಎಂದರು. ಡಾ|| ಸಿಂಹರು ಹೇಳುತ್ತಾರೆ. 'ಅಂಥಹ ಸುಖಕರವಾದ, ಸೌಮ್ಯವಾದ ರಾಜಕೀಯದ ಯುದ್ಧ ಎಂದೂ ನಡೆದಿರಲಿಲ್ಲ.' ಇಬ್ಬರೂ ಪರಸ್ಪರ ಪ್ರಶಂಸೆ ಮಾಡುತ್ತಿದ್ದರು ಆದರೆ ಫಲಿತಾಂಶ ಮೊದಲೇ ನಿರ್ಧಾರವಾಗಿ ಬಿಟ್ಟಿತ್ತು.</p>
<p>ಆ ಕಾಲದಲ್ಲಿ ದೇಶದಾದ್ಯಂತ ವಿರಾಟ್ ಹಿಂದೂ ಸಮ್ಮೇಳನಗಳು ಜರುಗುತ್ತಿದ್ದವು. ಕಾಂಗ್ರೆಸ್ಸಿನ ನಾಯಕರಾದ ಡಾ|| ಕರಣ್ ಸಿಂಹರು ಈ ಸಮ್ಮೇಳನಗಳ ಕಾರ್ಯಕರ್ತರು ಹಾಗೂ ನಿರ್ವಾಹಕರು ಆಗಿದ್ದರು. ಆಗ ಆಡ್ವಾಣಿಯವರು ಮತ್ತು ವಾಜಪೇಯಿಯವರು ಇಬ್ಬರೂ ಡಾ|| ಕರಣ್ ಸಿಂಹರ ಮನೆಗೆ ಹೋದರು. ಬಿಜೆಪಿಗೆ ಸೇರಿಕೊಳ್ಳಲು ಅವರನ್ನು ಆಮಂತ್ರಿಸಿದರು. ಆದರೆ ಡಾ|| ಸಿಂಹರು ಒಪ್ಪಲಿಲ್ಲ. ಕಾಶ್ಮೀರದ ಬಗೆಗಿನ ಬಿಜೆಪಿಯ ನಿಲುವಿಗೆ ನನ್ನ ವಿರೋಧವಿದೆ ಎಂಬುದು ಡಾ||ಸಿಂಹರ ಅಭಿಪ್ರಾಯವಾಗಿತ್ತು. ಮತ್ತೆ ಹಾಗೆ ಹೀಗೆ ಅನ್ನುವುದರಲ್ಲೆ ಮಾತು ಕಳೆಯಿತು.</p>
<p>ಕೇಂದ್ರಮಂತ್ರಿಗಳಾದ ಪ್ರಕಾಶ್ ಜಾವ್‍ಡೇಕರ್ ಹೇಳುತ್ತಾರೆ, 'ವಾಜಪೇಯಿಯವರು ದೂರದೃಷ್ಟಿ ಉಳ್ಳವರು, ಒಳ್ಳೆಯ ವಕ್ತಾರರು ಮತ್ತು ಪ್ರೇರಣಾದಾತರಾಗಿದ್ದಾರೆ. ಅವರ ಚಿಂತನೆ ಯಾವಾಗಲೂ ಸಂಪೂರ್ಣ ದೇಶವನ್ನು ಕುರಿತಾಗಿರುತ್ತದೆ. ಎಂಭತ್ತರ ದಶಕದಲ್ಲಿ ತಮ್ಮ ನಾಯಿಗಳ ಜೊತೆ ತಿರುಗಾಡಲು ಹೋಗುತ್ತಿದ್ದಾಗ ಚರ್ಚೆ ಮಾಡುತ್ತಿದ್ದರು. 'ಎಷ್ಟೊಂದು ಸುಂದರವಾದ ಪ್ಲಾನಿಂಗ್‍ನಿಂದ ಬ್ರಿಟಿಷರು ಈ ಲುಟಿಯನ್ಸ್ ದೆಹಲಿಯನ್ನು ನಿರ್ಮಿಸಿದ್ದಾರೆ ಅಲ್ಲವೇ....? 70-80 ವರ್ಷಗಳ ನಂತರವೂ ಅವರ ಟೌನ್ ಪ್ಲಾನಿಂಗ್‍ನಿಂದ ಸ್ವಲ್ಪವೂ ತೊಂದರೆಯಾಗಿಲ್ಲ. ಆದರೆ ನಾವು ಟೌನ್ ಪ್ಲಾನಿಂಗ್ ಮಾಡುವುದರಲ್ಲಿ ಸೋತಿದ್ದೇವೆ. ಯಾವುದೇ ನಗರ ಟೌನ್ ಪ್ಲಾನಿಂಗ್ ವಿಷಯದಲ್ಲಿ ಉತ್ತಮವಾಗಿದೆ ಎಂದು ಹೇಳುವಂತೆಯೇ ಇಲ್ಲ. ಬದಲಾಗಿ ಅವೆಲ್ಲ ತೊಂದರೆಗಳ ಆಗರವೇ ಆಗುತ್ತ ಹೋದವು. ಬಹುಶಃ ಅದಕ್ಕೇ ಅವರು ತಮ್ಮ ಆಡಳಿತಾವಧಿಯಲ್ಲಿ ರಸ್ತೆಗಳಿಗೆ, ಹೈವೇಗಳಿಗೆ ಮತ್ತು ಇನ್‍ಫ್ರಾಸ್ಟ್ರಕ್ಚರ್ ಬಗ್ಗೆ ಹೆಚ್ಚು ಗಮನ ಕೊಟ್ಟರು.'</p>
<p>1985ರಲ್ಲಿ ಅಮೇರಿಕನ್ ಕೌನ್ಸಿಲ್ ಆಫ್ ಯಂಗ್ ಪೊಲಿಟೀಷಿಯನ್ ಕಾರ್ಯಕ್ರಮಕ್ಕೆ ಬೇರೆ ಬೇರೆ ಪಕ್ಷಗಳ ಯುವ ರಾಜಕೀಯ ನಾಯಕರುಗಳನ್ನು ಕಳುಹಿಸಬೇಕಾಗಿತ್ತು. ಬಿಜಿಪಿ ಪರವಾಗಿಯೂ ಒಬ್ಬರು ತೆರಳಬೇಕಾಗಿತ್ತು. ಆಗ ವಾಜಪೇಯಿಯವರು ಪ್ರಕಾಶ್ ಜಾವ್‍ಡೇಕರ್‍ರವರನ್ನು ಕಳುಹಿಸಲು ನಿರ್ಧರಿಸಿ, 'ಅಲ್ಲಿಗೆ ಹೋಗಿ ನೋಡು, ಕಲಿ ಮತ್ತು ಬಂದ ಮೇಲೆ ಏನು ಕಲಿತೆ ಎಂದು ಹೇಳು' ಎಂದು ಹೇಳಿದರು. ತಮ್ಮ ಪಾರ್ಟಿಯಲ್ಲಿ ವಾಜಪೇಯಿಯವರು ಯುವಕರಿಗೆ ಪ್ರೋತ್ಸಾಹ ನೀಡುತ್ತಿದ್ದರು, ಅವರಿಗೆ ಮಾರ್ಗದರ್ಶನ ಮಾಡುತ್ತಿದ್ದರು.</p>
<p>ಐವತ್ತು ವರ್ಷಗಳಿಗಿಂತಲೂ ಹಿರಿದಾದ ತಮ್ಮ ರಾಜಕೀಯ ಕೆರಿಯರ್‍ನಲ್ಲಿ ವಾಜಪೇಯಿಯವರು ಹನ್ನೆರಡು ಬಾರಿ ಸಂಸದರಾಗಿದ್ದರು. 1957-1962ರಲ್ಲಿ ಎರಡನೆಯ ಲೋಕಸಭೆಗೆ ಬಲ್‍ರಾಮ್ ಪುರದಿಂದ; 1962-1967 ಉತ್ತರ ಪ್ರದೇಶದಿಂದ ರಾಜ್ಯಸಭೆಗೆ; 1967-1971ರಲ್ಲಿ ನಾಲ್ಕನೆಯ ಲೋಕಸಭೆಗೆ ಬಲ್‍ರಾಮ್‍ಪುರದಿಂದ; 1972-77ರಲ್ಲಿ ಐದನೆಯ ಲೋಕಸಭೆಗೆ ಗ್ವಾಲಿಯರ್‍ನಿಂದ; 1977-79ರಲ್ಲಿ ಆರನೆಯ ಲೋಕಸಭೆಗೆ ಹೊಸದೆಹಲಿಯಿಂದ; 1979-84ರಲ್ಲಿ ಏಳನೆಯ ಲೋಕಸಭೆಗೆ ಹೊಸ ದೆಹಲಿಯಿಂದ; 1986-1991ರಲ್ಲಿ ಮಧ್ಯ ಪ್ರದೇಶದಿಂದ ರಾಜ್ಯಸಭೆಗೆ; 1991-1996ರಲ್ಲಿ ಹತ್ತನೇ ಲೋಕಸಭೆಗೆ ಲಖ್ನೌನಿಂದ; 1996-98ರಲ್ಲಿ ಹನ್ನೊಂದನೇ ಬಾರಿ ಲಖ್ನೌನಿಂದ ಲೋಕಸಭೆಗೆ; 1998-99ರಲ್ಲಿ ಹನ್ನೆರಡನೇ ಲೋಕಸಭೆಗೆ ಲಖ್ನೌನಿಂದ; 1999-2004ರಲ್ಲಿ ಹದಿಮೂರನೇ ಲೋಕಸಭೆಗೆ ಲಖ್ನೌನಿಂದ ಮತ್ತು 2004-09 ವರೆಗೆ ಹದಿನಾಲ್ಕನೇ ಲೋಕಸಭೆಗೆ ಲಖ್ನೌನಿಂದ.</p>
<p>ಅಟಲ್ ಬಿಹಾರಿ ವಾಜಪೇಯಿಯವರಿಗೆ 1994ರ ಆಗಸ್ಟ್ 17ರಂದು ವರ್ಷದ ಸರ್ವ ಶ್ರೇಷ್ಠ ಸಂಸದನೆಂಬ ಪ್ರಶಸ್ತಿ ನೀಡಲಾಯಿತು. ಈ ಸಂದರ್ಭದಲ್ಲಿ ಮಾಡಲಾದ ಭಾಷಣದಿಂದ ವಾಜಪೇಯಿಯವರ ವ್ಯಕ್ತಿತ್ವದ ಪರಿಚಯ ಸುಲಭವಾಗುವುದು.</p>
<p>ಅವರು ಹೇಳಿದರು.... 'ಏನು ಮಾತಾಡಬೇಕೆಂದೇ ನನಗೇ ತೋಚುತ್ತಿಲ್ಲ. ಅಂತಹ ಪ್ರಸಂಗವಿದು. ಮಾತಾಡುವುದೂ ಕಷ್ಟವಾಗಿದೆ. ಮಾತಾಡದೇ ಇರುವುದೂ ಕಷ್ಟವಾಗುತ್ತಿದೆ. ಮತ್ತೊಬ್ಬರ ಸನ್ಮಾನ ಸಮಾರಂಭದಲ್ಲಿ ಮಾತಾಡುವುದು ಸುಲಭ. ತನ್ನದೇ ಕಾರ್ಯಕ್ರಮದಲ್ಲಿ ಶಬ್ದಗಳನ್ನು ಹುಡುಕುವುದು ತುಂಬಾ ಕಷ್ಟ. ನನಗೆ ನನ್ನ ಪರಿಧಿ ಗೊತ್ತು. ನನ್ನ ಕೊರತೆಗಳ ಪರಿಚಯವೂ ನನಗಿದೆ. ಆಯ್ಕೆದಾರರು ಖಂಡಿತವಾಗಿಯೂ ನನ್ನ ದೋಷಗಳನ್ನು ಗುರ್ತಿಸಿ ನನ್ನನ್ನು ಆಯ್ಕೆ ಮಾಡಿದ್ದಾರೆ. ಸದ್ಭಾವದಲ್ಲಿ ಅಭಾವ ಗೋಚರವಾಗುವುದಿಲ್ಲ. ಬಹಳ ಶ್ರೇಷ್ಠವಾದ ದೇಶವಿದು, ಅದ್ಭುತವಾದ ದೇಶವಿದು. ಎಂಥದೇ ಕಲ್ಲಿಗೂ ಕುಂಕುಮವಿಟ್ಟು ನಮಸ್ಕರಿಸಬಹುದು.'</p>
<p>ಅಂದಿನ ಭಾಷಣದಲ್ಲಿ ವಾಜಪೇಯಿಯವರು ಪಂಡಿತ್ ನೆಹರೂರವರ ಭಾಷಣವೊಂದನನ್ನು ಉಲ್ಲೇಖಿಸಿದರು. ವಿರೋಧ ಪಕ್ಷಗಳ ಬೇಡಿಕೆಗೆ ಓಗೊಟ್ಟು ನೆಹರೂರವರು ತಮ್ಮ ಸಹಾಯಕರಾದ ಎಂ.ಓ. ಮಥಾಯಿಯವರನ್ನು ವಜಾಗೊಳಿಸಿದ್ದರು. ಇದೊಂದು ಪ್ರಾಮಾಣಿಕತೆಯನ್ನು ಗುರುತಿಸಲು ವಿಫಲವಾಗುವ ವಿಷಯ ಎಂದು ಅವರು ಭಾವಿಸಿದ್ದರು. ಆಗ ನೆಹರು ಹೇಳಿದ್ದರು, 'ಯಾವಾಗ ಸದನದ ಮಹತ್ವಪೂರ್ಣವಾದ ಭಾಗವೊಂದು ಏನನ್ನಾದರೂ ಮಾಡಲೇಬೇಕೆಂದು ಭಾವಿಸುತ್ತಿರುತ್ತದೋ ಆಗ ಬಹುಮತಕ್ಕಾಗಿ ಸದನದ ಇಂಗಿತವನ್ನು ಗಾಳಿಗೆ ತೂರುವುದು ಸುತರಾಂ ಒಳ್ಳೆಯದಲ್ಲ.'</p>
<p>ಲೋಕಸಭೆಯ ತಮ್ಮ ಮತ್ತೊಂದು ಭಾಷಣದಲ್ಲಿ ವಾಜಪೇಯಿಯವರು ನುಡಿದರು.... 'ಪ್ರಜಾಪ್ರಭುತ್ವ ಎಂಬುದು 51 ಮತ್ತು 49ರ ಆಟವಲ್ಲ. ಮೂಲ ರೂಪದಲ್ಲಿ ಅದೊಂದು ನೈತಿಕ ವ್ಯವಸ್ಥೆಯಾಗಿದೆ. ಸದನ ಅಥವಾ ಸಂಸದನು, ಶಬ್ದಗಳನ್ನು ಸೀಳಿ ನೋಡುವ ಕಾನೂನಿನ ಯಾವುದೋ ಒಂದು ಚಿಕ್ಕ ಕಛೇರಿಯಲ್ಲ. ಸಂವಿಧಾನ ಮತ್ತು ಕಾನೂನು ಎಲ್ಲರಿಗೂ ಮಹತ್ವವಾಗಿದೆ. ಆದರೆ ಪ್ರಜಾಪ್ರಭುತ್ವವು ಒಂದು ಚೌಕಟ್ಟಾಗೇ ಇದ್ದುಬಿಡುವಂತಾದರೆ, ಒಂದು ಕರ್ಮಕಾಂಡವಾಗಿ ಬದಲಾಗುವಂತಾದರೆ, ಅದರ ಪ್ರಾಣಶಕ್ತಿ ಕಡಿಮೆಯಾಗುತ್ತಾ ಹೋಗುವುದಾದರೆ ತಾಪತ್ರಯ ಶುರುವಾಗುತ್ತದೆ. ಆ ಪ್ರಾಣಶಕ್ತಿ ಕಡಿಮೆಯಾಗಲು ಬಿಡಬಾರದು. ಇದೇ ನಮ್ಮೆಲ್ಲರ ಜವಾಬ್ದಾರಿಯಾಗಿದೆ.'</p>
<p>ಹೆಚ್ಚು ಜನ ವಾಜಪೇಯಿಯವರನ್ನು ಅಜಾತಶತ್ರು ಎಂದು ಕರೆದರು. ಏಕೆಂದರೆ ಅವರಿಗೆ ಯಾರೂ ಶತ್ರುಗಳೇ ಇರಲಿಲ್ಲ. ಎಲ್ಲರೂ ಮಿತ್ರರೇ ಆಗಿದ್ದರು. ಹೆಚ್ಚೂ ಕಡಿಮೆ ವಾಜಪೇಯಿಯವರು ಎಲ್ಲರೊಡನೆಯೂ ¸Â್ನೀಹದಿಂದಲೇ ವ್ಯವಹರಿಸಿದರು. ಐವತ್ತು ವರ್ಷಗಳಿಗಿಂತಲೂ ಹೆಚ್ಚಿನ ರಾಜಕೀಯ ಮತ್ತು ಸಾಮಾಜಿಕ ಜೀವನದಲ್ಲಿ ಬರೀ ಸ್ನೇಹಿತರು ಮಾತ್ರ ನಿಮ್ಮ ಜೊತೆ ಇದ್ದಾರೆ ಎಂದರೆ ಇದಕ್ಕಿಂತ ದೊಡ್ಡ ಸಂಪತ್ತು ಯಾವುದಿದೆ....?</p>
<p>ಹಾಗೆಂದು ಅವರ ಸಮಕಾಲೀನರೊಡನೆ ಅವರಿಗೆ ಭಿನ್ನಾಭಿಪ್ರಾಯಗಳು ಇರಲಿಲ್ಲವೆಂದೇನಿಲ್ಲ. ಕೇವಲ ವಿರೋಧ ಪಕ್ಷದವರೊಂದಿಗೆ ಮಾತ್ರವಲ್ಲ ಬದಲಾಗಿ ಜನಸಂಘದ ಮತ್ತು ಬಿಜೆಪಿಯ ತಮ್ಮ ಜೊತೆಗಾರರೊಡನೆಯೂ ಭಿನ್ನಾಭಿಪ್ರಾಯವಿತ್ತು. ರಾಜಕೀಯ ವಿರೋಧಿಗಳನ್ನು ಅವರು ಕೇವಲ ವೈಚಾರಿಕ ವಿರೋಧಿಗಳೆಂದಷ್ಟೇ ತಿಳಿದರು, ಅವರನ್ನೆಂದೂ ಶತ್ರುಗಳೆಂದು ಭಾವಿಸಲಿಲ್ಲ.</p>
<p>ಕಾಂಗ್ರೆಸ್ಸಿನಲ್ಲೂ ಸಹ ಅವರಿಗೆ ಮಿತ್ರರಿದ್ದರು ಮತ್ತು ಸಂಪೂರ್ಣ ವಿರುದ್ಧ ವಿಚಾರಧಾರೆಯ ಲೆಫ್ಟ್ ಪಾರ್ಟಿಗಳಲ್ಲೂ ಇದ್ದರು. ನಾವು ಗಮನಿಸಬಹುದಾದ ವಾಜಪೇಯಿಯವರ ಬಹಳ ಮುಖ್ಯವಾದ ಸ್ವಭಾವವೇನೆಂದರೆ ಬೇರೆಯವರನ್ನು ಹೊಗಳಲು ಅವರು ಎಂದಿಗೂ ಜಿಪುಣತನ ತೋರಿಸುತ್ತಿರಲಿಲ್ಲ. ಸಂಸತ್ತಿನಲ್ಲಿ ಜವಾಹರಲಾಲ್ ನೆಹರು, ಇಂದಿರಾಗಾಂಧಿ, ರಾಜೀವ್‍ಗಾಂಧಿಯವರಿಂದ ಹಿಡಿದು ರಾಮಮನೋಹರ್ ಲೋಹಿಯಾ, ವಾಮಪಂಥಿ ಹೀರೇನ್ ಮುಖರ್ಜಿ, ಇಂದ್ರಜೀತ್ ಗುಪ್ತಾ ಮತ್ತು ಸೋಮನಾಥ ಚಟರ್ಜಿಯವರನ್ನೆಲ್ಲ ಅವರು ಹೊಗಳಿದರು. ಅಂತಹ ನಿಷ್ಪಕ್ಷಪಾತ ಮೆಚ್ಚುಗೆಯನ್ನು ಇಂದು ಕಾಣುವುದು ಅಸಂಭವ.</p>
<p>ಬಹುಶಃ ಇದಕ್ಕೇ ಇರಬೇಕು ದೇಶದ ಅತ್ಯಂತ ಅಸ್ಪೃಶ್ಯ ಪಕ್ಷವೆಂದು ಕರೆಸಿಕೊಂಡಿರುವ ಬಿಜೆಪಿಯಂಥ ಪಾರ್ಟಿಯ ನೇತೃತ್ವ ವಹಿಸಿ ಅಷ್ಟೊಂದು ಪಕ್ಷಗಳ ಜೊತೆ ಹೊಂದಾಣಿಕೆ ಮಾಡಿಕೊಂಡು ಅವರು ಸರ್ಕಾರ ನಡೆಸಿದರು. 'ದೇಶವನ್ನು ಹೇಗೆ ಮುನ್ನಡೆಸಬೇಕು' ಎಂಬುದೇ ಆ ಸರ್ಕಾರದ ಏಕಮೇವ ಸೂತ್ರವಾಗಿತ್ತು.</p>
<p>ಸ್ವಾತಂತ್ರ್ಯದ ಸ್ವರ್ಣಜಯಂತಿಯ ಸಂದರ್ಭದಲ್ಲಿ 1997 ಸೆಪ್ಟಂಬರ್ 1ರಂದು ನಡೆದ ವಿಶೇಷ ಸಮಾರಂಭದಲ್ಲಿ ವಾಜಪೇಯಿಯವರು ಮಾಡಿದ ಭಾಷಣದ ಕೊನೆಯ ಸಾಲುಗಳು ಅವರ ರಾಜಕೀಯ ಜೀವನದ ಸಾರವೆಂದು ಪರಿಗಣಿಸಲ್ಪಡುತ್ತವೆ. ವಾಜಪೇಯಿಯವರು ಹೇಳಿದರು.... 'ದೇಶದಲ್ಲಿ ರಾಷ್ಟ್ರೀಯ ಸಮಸ್ಯೆಗಳ ಕುರಿತು ಸರ್ವ ಸಾಧಾರಣ ಸಮ್ಮತಿ ವಿಕಾಸಗೊಳಿಸುವ ನಮ್ಮ ವಿಚಾರವಿದೆಯಲ್ಲ ಅದಕ್ಕೆ ಮೂರ್ತರೂಪ ನೀಡೋಣ. ದೃಢರೂಪ ನೀಡೋಣ. ಬಾಯಿ ಮಾತಿಗಿಂತ ಅದನ್ನು ಆಚರಣೆಗೆ ತರೋಣ. ಕಾರ್ಯಗತಗೊಳಿಸೋಣ. ಒಂದು ವೇಳೆ ರಾಷ್ಟ್ರೀಯ ಮಹತ್ವದ ವಿಷಯಕ್ಕೆ ಸಂಬಂಧಿಸಿದಂತೆ ಒಮ್ಮತದ ಅಭಿಪ್ರಾಯ ಮೂಡಿದ್ದೇ ಆದರೆ ಆಪತ್ತಿನ ಸಮಯದಲ್ಲೂ ಇಡೀ ದೇಶ ಒಂದೇ ಧ್ವಜದಡಿಯಲ್ಲಿ ನಿಲ್ಲಬಲ್ಲದು. ಆಪತ್ತುಗಳನ್ನೆಲ್ಲ ಎದುರಿಸುವ ಜೀವನಯಾಪನೆಯನ್ನೂ ಕೂಡ ಜಾಗೃತಗೊಳಿಸಬಲ್ಲದು. ತುಂಬಾ ತುಂಬಾ ಧನ್ಯವಾದಗಳು. ನಮಸ್ತೆ.'</p>
</section>
<section class="level1 numbered" epub:type="chapter" role="doc-chapter" id="id-002">
		<h1 class="level1-title" epub:type="title"><span class="num">ಅಧ್ಯಾಯ - 2</span> ಮನೆಯೊಳಗೆ ಶಕ್ತಿ ಸಂಚಯ</h1>
<p class="text-center">ಸಮಾಜದ ಆಸ್ತಿ ನಾನು<br /> ಸಮಾಜದ ಸೇವಕ ನಾನು<br /> ಅಂಜದೆ ಸಮಷ್ಟಿಗೋಸ್ಕರ ವ್ಯಷ್ಟಿಯ<br /> ಬಲಿದಾನಗೈಯುವೆನು</p>
<p>12 ಜೂನ್ 1975. ಹಿಂದೂಸ್ತಾನದ ರಾಜಕೀಯ ಇತಿಹಾಸದ ಮರೆಯಲಾರದ ತಾರೀಖು. ಸ್ವಾತಂತ್ರ್ಯದ ನಂತರದಿಂದಲೂ ಕಾಂಗ್ರೆಸ್ಸಿನ ಅಭೇದ್ಯ ಕೋಟೆಯೆಂದು ಕರೆಸಿಕೊಂಡಿದ್ದ ಗುಜರಾತ್‍ನಲ್ಲಿ ಕಾಂಗ್ರೆಸ್ ಕುಸಿದು ಬಿತ್ತು. ಗುಜರಾತಿನ ವಿಧಾನಸಭಾ ಚುನಾವಣೆಯ ಫಲಿತಾಂಶ ಬಂದಿತ್ತು. ಕಾಂಗ್ರೆಸ್ಸಿಗೆ ಭಾರಿ ಹೊಡೆತ ಬಿದ್ದಿತ್ತು. ನವನಿರ್ಮಾಣ ಮೋರ್ಚಾದಡಿಯಲ್ಲಿ ಒಗ್ಗೂಡಿದ ಕಾಂಗ್ರೆಸ್ ಹೊರತಾದ ಉಳಿದೆಲ್ಲ ಪಕ್ಷಗಳು ಮೊರಾರ್ಜಿ ದೇಸಾಯಿಯವರ ನೇತೃತ್ವದಲ್ಲಿ ಗೆಲುವು ಸಾಧಿಸಿದ್ದವು. ಅಲ್ಲದೆ ಮತ್ತೊಂದು ಘಟನೆಯು ದೇಶದ ರಾಜಕೀಯವನ್ನೇ ಒಂದು ಐತಿಹಾಸಿಕ ತಿರುವಿನಲ್ಲಿ ತಂದು ನಿಲ್ಲಿಸಿತ್ತು.</p>
<p>ಅಲಾಹಾಬಾದ್ ಉಚ್ಚ ನ್ಯಾಯಾಲಯವು ಸಮಾಜವಾದಿ ನಾಯಕ ರಾಜನಾರಾಯಣ್‍ರವರ ಪ್ರಾರ್ಥನೆಯಂತೆ ತೀರ್ಪು ನೀಡುತ್ತ ಪ್ರಧಾನಮಂತ್ರಿ ಇಂದಿರಾಗಾಂಧಿಯವರು ಚುನಾವಣೆಗಳಲ್ಲಿ ತಪ್ಪು ವಿಧಿಗಳನ್ನು ಬಳಸಿಕೊಂಡಿರುವುದರಿಂದ ಅವರನ್ನು ದೋಷಿಯೆಂದು ಘೋಷಿಸಿತು. ಚುನಾವಣೆಗಳಲ್ಲಿ ತಪ್ಪು ವಿಧಿಗಳನ್ನು ಬಳಸಿಕೊಂಡ, ಚುನಾವಣೆಯಲ್ಲಿ ಮಿತಿಮೀರಿದ ಖರ್ಚು ಮಾಡಿದ, ಸರ್ಕಾರಿ ಮಿಶಿನರಿಯ ದುರುಪಯೋಗ ಮಾಡಿಕೊಂಡ ಮೂರು ಆಧಾರಗಳಿಂದ ಶ್ರೀಮತಿ ಇಂದಿರಾಗಾಂಧಿಯವರನ್ನು ದೋಷಿಯೆಂದು ಗುರ್ತಿಸಿ, ಅವರ ರಾಯ್‍ಬರೇಲಿ ಚುನಾವಣೆ ರದ್ದುಗೊಳಿಸಿ, ಇನ್ನು 6 ವರ್ಷಗಳವರೆಗೆ ಚುನಾವಣೆಗಳಲ್ಲಿ ನಿಲ್ಲುವ ಹಾಗಿಲ್ಲ ಎಂದು ಜಸ್ಟೀಸ್ ಜಗಮೋಹನಲಾಲ್ ಸಿನ್ಹಾರವರು ತಮ್ಮ ಐತಿಹಾಸಿಕ ತೀರ್ಪು ನೀಡಿದರು.</p>
<p>ಕಾಂಗ್ರೇಸ್ಸೇತರ ಪಕ್ಷಗಳಿಗೆ ಈ ತೀರ್ಪಿನಿಂದ ಒಂದು ರೀತಿ ಹೊಸ ಜೀವ ಬಂದ ಹಾಗಾಯಿತು. ಮತ್ತೊಂದೆಡೆ ಶ್ರೀಮತಿ ಇಂದಿರಾಗಾಂಧಿ ಹಾಗೂ ಅವರ ಸೇನಾಧಿಕಾರಿಗಳ ನಿದ್ದೆಗೆಡಿಸಿತು. 1998ರಲ್ಲಿ ಪ್ರಧಾನ ಮಂತ್ರಿಗಳಾಗಿದ್ದ ಇಂದ್ರ ಕುಮಾರ್ ಗುಜ್ರಾಲರು ಶ್ರೀಮತಿ ಇಂದಿರಾಗಾಂಧಿಯವರ ಸರ್ಕಾರದಲ್ಲಿ ಸೂಚನಾ ಮತ್ತು ಪ್ರಸಾರಣ ಮಂತ್ರಿಯಾಗಿದ್ದರು. 1975ರ ಜೂನ್ 26ರ ಬೆಳಗ್ಗೆ ಪ್ರಧಾನಮಂತ್ರಿ ಶ್ರೀಮತಿ ಇಂದಿರಾಗಾಂಧಿಯವರ ನಿವಾಸದಲ್ಲಿ ಕ್ಯಾಬಿನೆಟ್ ಸಭೆ ನಡೆಯಿತು. ಕ್ಯಾಬಿನೆಟ್‍ನ ಸಭೆಯಲ್ಲಿ ಎಮರ್‍ಜೆನ್ಸಿ ಘೋಷಿಸುವ ತೀರ್ಮಾನದ ಸೂಚನೆಯನ್ನು ಪ್ರಧಾನಿಗಳು ನೀಡಿದರು. ಇದಕ್ಕಿಂತ ಮುಂಚೆ ಮಧ್ಯರಾತ್ರಿಯಲ್ಲಿ ವಿರೋಧ ಪಕ್ಷದ ಬಹುತೇಕ ಎಲ್ಲ ನಾಯಕರುಗಳ ಬಂಧನವಾಗಿತ್ತು. ಕ್ಯಾಬಿನೆಟ್ ಸಭೆಯ ನಂತರ ಗುಜ್ರಾಲರು ಕೋಣೆಯಿಂದ ಈಚೆ ಬಂದಾಗ ಕಾಂಗ್ರೆಸ್ಸಿನ ಯುವ ನಾಯಕ ಮತ್ತು ಇಂದಿರಾಗಾಂಧಿಯವರ ಮಗ ಸಂಜಯ್ ಗಾಂಧಿಯವರು ಲಾನ್‍ನಲ್ಲಿ ಓಡಾಡುತ್ತಿದ್ದರು. ಸಂಜಯ್‍ಗಾಂಧಿಯವರು ಗುಜ್ರಾಲರಿಗೆ ಹೇಳಿದರು.. 'ಇನ್ನು ಮುಂದೆ ವಾರ್ತಾ ಬುಲೆಟಿನ್ನನ್ನು ಆಕಾಶವಾಣಿ ಮತ್ತು ದೂರದರ್ಶಗಳ ಮೂಲಕ ಬಿತ್ತರಿಸುವುದಕ್ಕಿಂತ ಮುಂಚೆ ಅವರಿಗೆ ತೋರಿಸಬೇಕಾಗುತ್ತದೆ.' ಸೂಚನಾ ಮತ್ತು ಪ್ರಸಾರಣ ಮಂತ್ರಿಗಳಾದ ಗುಜ್ರಾಲರು ಸಿಟ್ಟಿನಿಂದ ನುಡಿದರು. 'ವಾರ್ತೆಯ ಬುಲೆಟಿನ್ ಗೋಪ್ಯವಾಗಿರುತ್ತದೆ. ಮತ್ತು ಅದನ್ನು ಪ್ರಸಾರಕ್ಕಿಂತ ಮುಂಚೆ ಯಾರಿಗೂ ತೋರಿಸಲಾಗುವುದಿಲ್ಲ.' ಸಂಜಯ್‍ಗಾಂಧಿಯವರು ಗುಜ್ರಾಲ್‍ರೆಡೆಗೆ ತುಂಬಾ ಸಿಟ್ಟಿನಿಂದ ನೋಡಿದರು. ಗುಜ್ರಾಲರು ಮನೆಗೆ ಹೊರಟು ಬಂದರು. ಸ್ವಲ್ಪ ಹೊತ್ತಿನ ನಂತರ, ತಮ್ಮ ನಿವಾಸಕ್ಕೆ ಬರಬೇಕೆಂದು ನಿಮ್ಮನ್ನು ಪ್ರಧಾನಿಗಳು ಕರೆಯುತ್ತಿದ್ದಾರೆ ಎಂಬ ಫೋನ್ ಬಂತು. ಸಂಜಯಗಾಂಧಿಯವರ ವರ್ತನೆ ಬಗ್ಗೆ ಮಾತಾಡಲು ಕರೆದಿದ್ದಾರೆ ಎಂದು ಗುಜ್ರಾಲರು ತಿಳಿದರು. ಅಲ್ಲಿಗೆ ಹೋದ ಮೇಲೆ ಅವರ ಸಚಿವಾಲಯ ಬದಲಾಗಿರುವುದು ಮತ್ತು ವಿದ್ಯಾಚರಣ ಶುಕ್ಲರವರು ನೂತನ ಸೂಚನಾ ಮತ್ತು ಪ್ರಸಾರಣ ಮಂತ್ರಿಯಾಗಿರುವುದು ಗೊತ್ತಾಯಿತು.</p>
<p>ಪ್ರಧಾನಿ ಇಂದಿರಾಗಾಂಧಿಯವರು ತುರ್ತುಪರಿಸ್ಥಿತಿ ಹೇರುವ ನಿರ್ಧಾರದ ವಿಷಯವನ್ನು ಗೃಹಮಂತ್ರಿಗಳಾದ ಬ್ರಹ್ಮಾನಂದರೆಡ್ಡಿಯವರಿಗೂ ಹೇಳಿರಲಿಲ್ಲ. ಬಂಗಾಳದ ಮುಖ್ಯಮಂತ್ರಿ ಸಿದ್ಧಾರ್ಥಶಂಕರ್ ರೇಯವರ ಜೊತೆ ಶ್ರೀಮತಿ ಇಂದಿರಾಗಾಂಧಿಯವರು ಜೂನ್ 25ರ ರಾತ್ರಿ ಎಂಟೂವರೆಗೆ ಕಾರಿನಲ್ಲಿ ರಾಷ್ಟ್ರಪತಿ ಭವನಕ್ಕೆ ತೆರಳಿದರು ಮತ್ತು ರಾಷ್ಟ್ರಪತಿ ಫಕ್ರುದ್ದೀನ್ ಅಲಿ ಅಹಮದ್‍ರವರ ಬಳಿ ತುರ್ತುಪರಿಸ್ಥಿತಿ ಹೇರುವ ಬಗ್ಗೆ ಅನೌಪಚಾರಿಕವಾಗಿ ಚರ್ಚಿಸಿದರು. ರಾತ್ರಿ 11 ಗಂಟೆಗೆ ಗೃಹಮಂತ್ರಿಗಳಾದ ಬ್ರಹ್ಮಾನಂದರೆಡ್ಡಿಯವರನ್ನು ಕರೆಸಿ ತೀರ್ಮಾನದ ವಿಷಯ ತಿಳಿಸಲಾಯಿತು. ಆಗ ಫೈಲನ್ನು ರಾಷ್ಟ್ರಪತಿಗಳ ಬಳಿ ಕಳುಹಿಸಲಾಯಿತು. ರಾಷ್ಟ್ರಪತಿಗಳು ಅದಕ್ಕೆ ಸಹಿ ಹಾಕಿದರು. ಹಿಂದೂಸ್ತಾನದ ಪ್ರಜಾಪ್ರಭುತ್ವದ ಕಪ್ಪು ಅಧ್ಯಾಯದ ನಾಂದಿ ಆ ಕರಾಳ ರಾತ್ರಿಯಲ್ಲಿ ಆಗಿಯೇಬಿಟ್ಟಿತು.</p>
<p>ನನ್ನ ಹೆಸರು ಹೇಳಕೂಡದು ಎಂಬ ಶರತ್ತಿನಿಂದ ಇಂದಿರಾಗಾಂಧಿಯವರ ಕಾಲದಲ್ಲಿ ಉನ್ನತ ಸೇವೆಯಲ್ಲಿದ್ದ ಉನ್ನತ ನಿವೃತ್ತ ಐಎಎಸ್ ಆಫೀಸರ್ ಒಬ್ಬರು ಹೀಗೆ ಹೇಳಿದರು. ಪ್ರಧಾನಮಂತ್ರಿಗಳ ಕಾರ್ಯಾಲಯದ ಬಿಷನ್ ಟಂಡನ್ ಎಂಬ ಒಬ್ಬ ಆಫೀಸರ್‍ರನ್ನು ಜೂನ್ 26ರ ಬೆಳಗ್ಗೆ ಪ್ರಧಾನಮಂತ್ರಿಗಳ ಮುಖ್ಯ ಸೂಚನಾಧಿಕಾರಿಯಾಗಿದ್ದ ಶಾರದಾ ಪ್ರಸಾದರು ಕರೆಸಿ ಹೇಳಿದರಂತೆ. 'ನೆನ್ನೆ ರಾತ್ರಿ ಹತ್ತು ಗಂಟೆಯಲ್ಲಿ ನನ್ನನ್ನೂ ಮತ್ತು ಫ್ರೊಫೆಸರ್ ಡಿ.ಪಿ. ಧರ್‍ರವರನ್ನು ಪ್ರಧಾನಮಂತ್ರಿಗಳು ತಮ್ಮ ನಿವಾಸಕ್ಕೆ ಹೇಳಿಕಳುಹಿಸಿದ್ದರು. ದೇವಕಾಂತ್ ಬರುವಾ ಮತ್ತು ಸಿದ್ಧಾರ್ಥಶಂಕರ್‍ರೇಯವರು ಅಲ್ಲಿ ಮೊದಲೇ ಬಂದು ಕೂತಿದ್ದರು. ಪ್ರಧಾನಿಗಳು ಅವರಿಗೆ ಆಂತರಿಕ ತುರ್ತುಪರಿಸ್ಥಿತಿಯನ್ನು ಹೇರಲು ನಾನು ತೀರ್ಮಾನಿಸಿದ್ದೇನೆ. ರಾಷ್ಟ್ರಪತಿಗಳೂ ಇದಕ್ಕೆ ಒಪ್ಪಿಗೆ ಸೂಚಿಸಿದ್ದಾರೆ. ಕ್ಯಾಬಿನೆಟ್ಟಿಗೆ ನಾನು ಇದರ ಬಗ್ಗೆ ಬೆಳಿಗ್ಗೆ ಹೇಳುತ್ತೇನೆ' ಎಂದು ಹೇಳಿದರು ಮತ್ತು ಅವರು ತುರ್ತುಪರಿಸ್ಥಿತಿ ಹೇರಿಕೆ ಮಸೂದೆಯನ್ನು ಧರ್‍ರವರಿಗೆ ನೀಡಿದರು. ಟಂಡನ್ ಮತ್ತು ಶಾರದಾಪ್ರಸಾದರು ಅಚ್ಚರಿ ಪಟ್ಟರು. ಈಗ ಆದೇಶವನ್ನು ಪಾಲಿಸುವುದಷ್ಟೇ ಬಾಕಿ ಉಳಿದಿತ್ತು. ಶ್ರೀಮತಿ ಗಾಂಧಿಯವರು ಅವರಿಗೆ ಮರುದಿನ ಬೆಳಿಗ್ಗೆ ರಾಷ್ಟ್ರವನ್ನುದ್ದೇಶಿಸಿ ಮಾತಾಡಲು ಭಾಷಣ ಸಿದ್ದಗೊಳಿಸುವಂತೆಯೂ ಆದೇಶಿಸಿದರು. ರಾತ್ರಿ ಒಂದು ಗಂಟೆಯವರೆಗೂ ಅವರುಗಳು ಪ್ರಧಾನಮಂತ್ರಿಗಳ ಜೊತೆ ಇದ್ದರು. ಮಾರನೇ ದಿನ ಬೆಳಗ್ಗೆ ಆರು ಗಂಟೆಗೆ ಕ್ಯಾಬಿನೆಟ್ ಸಭೆ ಕರೆಯಲಾಗಿತ್ತು.</p>
<p>ಸಂವಿಧಾನದ 77ನೇ ನಿಯಮದ ಪ್ರಕಾರ ರಾಷ್ಟ್ರಪತಿಯವರ ತುರ್ತುಪರಿಸ್ಥಿತಿಯ ಘೋಷಣೆಗೂ ಮೊದಲು ಕ್ಯಾಬಿನೆಟ್ಟಿನ ಒಪ್ಪಿಗೆ ಪಡೆಯಬೇಕು. ಒಂದು ವೇಳೆ ಪ್ರಧಾನಮಂತ್ರಿಯವರಿಗೆ ತೀರ ಅವಶ್ಯತೆಯಿದ್ದರೆ ಕ್ಯಾಬಿನೆಟ್ ಇಲ್ಲದೇ ತೀರ್ಮಾನ ತೆಗೆದುಕೊಳ್ಳಬಹುದು. ಕ್ಯಾಬಿನೆಟ್ಟಿನ ಸಭೆಯಲ್ಲಿ ತೀರ್ಮಾನವನ್ನು ಯಾರೂ ವಿರೋಧಿಸಲಿಲ್ಲ ಮತ್ತು ಸಭೆಯು ಕೇವಲ 15 ನಿಮಿಷದಲ್ಲಿ ಮುಗಿದು ಹೋಯಿತು. ಸ್ವಲ್ಪ ಹೊತ್ತಾದ ಮೇಲೆ ರಕ್ಷಣಾ ಮಂತ್ರಿಗಳಾದ ಸ್ವರ್ಣಸಿಂಹರು ಕೇಳಿದರು, 'ಮೊದಲಿಂದಲೂ ದೇಶದಲ್ಲಿ ಹೊರ ತುರ್ತುಪರಿಸ್ಥಿತಿಯು ಇದ್ದೇ ಇದೆ. ಅಂದ ಮೇಲೆ ಇದರ ಅವಶ್ಯಕತೆ ಏನಿದೆ....?' ಅಲಾಹಾಬಾದ್ ಹೈಕೋರ್ಟಿನ ತೀರ್ಪಿನ ವಿರುದ್ಧ ಶರತ್ತಿಲ್ಲದೆ ಸ್ಟೇ ತರಲು ಸುಪ್ರೀಮ್ ಕೋರ್ಟ್ ನಿರಾಕರಿಸಿದ್ದರಿಂದ ಮಾರನೇ ದಿನವೇ ನಿಮ್ಮ ಮನೆಗೆ ಮುತ್ತಿಗೆ ಹಾಕಲಾಗುತ್ತದೆ ಎಂದು ಜಯಪ್ರಕಾಶ ನಾರಾಯಣರು ಬೆದರಿಕೆ ಹಾಕಿದ್ದರೆಂದು ಪ್ರಧಾನಿ ಇಂದಿರಾಗಾಂಧಿಯವರು ಉಲ್ಲೇಖಿಸಿದರು.</p>
<p>25-26 ಜೂನ್ 1975ರ ನಡುರಾತ್ರಿ ತುರ್ತುಪರಿಸ್ಥಿತಿಯನ್ನು ಹೇರಲಾಯಿತು. ಮಾರನೇ ದಿನ ಸುದ್ದಿಗಾಗಿ ಹಿರಿಯ ಪರ್ತಕರ್ತರಾದ ಕುಲದೀಪ್ ನಯ್ಯರ್‍ರವರು ಬಾಬು ಜಗಜೀವನರಾಂರವರಿಗೆ ಫೋನ್ ಮಾಡುತ್ತಿದ್ದರು. ಆದರೆ ಫೋನ್ ಸಿಗುತ್ತಿರಲಿಲ್ಲ. ನೈಯರ್ ಹೇಳುತ್ತಾರೆ ಬಾಬು ಜಗಜೀವನರಾಂರವರ ಮನೆಗೆ ಹೋಗಿ ನೋಡಿದರೆ ಫೋನಿನ ಮೇಲ್ಭಾಗವನ್ನು ತೆಗೆದು ಇಡಲಾಗಿದೆ ಮತ್ತು ಪಕ್ಕದಲ್ಲೇ ಬಾಬು ಕೂತಿದ್ದಾರೆ. ನೈಯರ್ ಕೇಳುವುದಕ್ಕಿಂತ ಮುಂಚೆಯೇ ಬಾಬುರವರು ಹೇಳಿದರು. 'ಆಕೆ ನನ್ನನ್ನೂ ಬಂಧಿಸಬಹುದು. ಫೋನ್‍ಗಳೆಲ್ಲ ರೆಕಾರ್ಡ್ ಆಗುತ್ತಿವೆ.'</p>
<p>ಅಲಾಹಾಬಾದ್ ಹೈಕೋರ್ಟಿನ ತೀರ್ಪಿನ ನಂತರ ಒಂದು ವೇಳೆ ಶ್ರೀಮತಿ ಇಂದಿರಾಗಾಂಧಿಯವರು ರಾಜೀನಾಮೆ ಕೊಟ್ಟುಬಿಟ್ಟು ಮತ್ತೆ ಚುನಾವಣೆಗೆ ನಿಂತಿದ್ದೇ ಆದರೆ ಹೆಚ್ಚು ಬಹುಮತದಿಂದ ಗೆದ್ದು ಬರುವರೆಂದು ಆ ಸಮಯದಲ್ಲಿ ಬಹುತೇಕ ಜನ ನಂಬಿದ್ದರು. ಆದರೆ ಅವರ ಸಲಹೆಗಾರರು ಹೀಗೆ ಮಾಡಬಾರದೆಂದು ತಡೆದರು. ಅದರ ಅವಶ್ಯಕತೆ ಇಲ್ಲವೇ ಇಲ್ಲ ಎಂದು ಅವರ ಮಗ ಸಂಜಯ್‍ಗಾಂಧಿ ಕೂಡ ಹೇಳಿದರು. ಬಹುಶಃ ಮೇಡಂ ರಾಜೀನಾಮೆ ಕೊಡಬಹುದು ಎಂದು ಬಾಬು ಜಗಜೀವನರಾಂರವರು ಆ ಸಮಯದಲ್ಲಿ ಕುಲದೀಪ ನೈಯರ್‍ರವರಿಗೆ ಹೇಳಿದ್ದರು. ಇದನ್ನು ಕೇಳಿದ ನೈಯರ್‍ರವರು ಹೇಳಿದರು. 'ಮತ್ತೆ ನಿಮ್ಮ ನಂಬರ್ ಬರಬಹುದು.' ಬಾಬುರವರು ನುಡಿದರು, 'ಇಲ್ಲ, ಅವರು ಕಮಲಾಪತಿ ತ್ರಿಪಾಠಿಯವರನ್ನು ಪ್ರಧಾನಿಯನ್ನಾಗಿ ಮಾಡುತ್ತಾರೆ. ಆದರೂ ಏನು ಪರವಾಗಿಲ್ಲ. ಒಂದು ಸಾರಿ ಅವರನ್ನು ಬಿಟ್ಟು ಬಿಡೋಣ, ಏನು ಮಾಡಬೇಕೆಂದು ಆಮೇಲೆ ನೋಡೋಣ.'</p>
<p>1975ರ ಜೂನ್ 25ರಂದು ಪಾಲಂ ಏರ್‍ಪೋರ್ಟ್‍ನಿಂದ ಜನಸಂಘದ ನಾಯಕರಾದ ಲಾಲ್ ಕೃಷ್ಣ ಆಡ್ವಾಣಿಯವರು ಹಾಗೂ ಕಾಂಗ್ರೆಸ್ಸಿನ(ಓ) ನಾಯಕರಾದ ಶ್ಯಾಮನಂದನ್ ಮಿಶ್ರರವರು ಬೆಂಗಳೂರಿಗೆ ಹೊರಟಿದ್ದರು. ಪಕ್ಷಾಂತರದ ವಿರುದ್ಧ ಕಾನೂನು ಮಾಡಲು ಸಂಯುಕ್ತ ಸಂಸದೀಯ ಸಮಿತಿಯ ಸಭೆ ಬೆಂಗಳೂರಿನಲ್ಲಿ 26 ಮತ್ತು 27ರಂದು ನಡೆಯುವುದರಲ್ಲಿತ್ತು. ಒಂದು ದಿನ ಮುಂಚಿತವಾಗಿ ಅಟಲ್ ಬಿಹಾರಿ ವಾಜಪೇಯಿಯವರು ಬೆಂಗಳೂರು ತಲುಪಿದ್ದರು. ಕಾಂಗ್ರೆಸ್ಸಿನ ನಾಯಕರಾದ ದರ್ಬಾರಾ ಸಿಂಹರು ಸಂಸದೀಯ ಸಮಿತಿಯ ಅಧ್ಯಕ್ಷರಾಗಿದ್ದರು. ಬೆಂಗಳೂರಿನಲ್ಲಿ ನಾಯಕರುಗಳಿಗೆ ವಿಧಾನಸೌಧದ ಸಮೀಪದಲ್ಲಿಯೇ ಉಳಿದುಕೊಳ್ಳಲು ವ್ಯವಸ್ಥೆ ಮಾಡಲಾಯಿತು. ಬೆಂಗಳೂರಿನ ಸ್ಥಳೀಯ ಜನಸಂಘದ ನಾಯಕರೊಬ್ಬರು ಮಾರನೇ ದಿನ ಬೆಳಿಗ್ಗೆ ಸುಮಾರು ಏಳೂವರೆಗೆ ಆಡ್ವಾಣಿಯವರಿಗೆ ಫೋನ್ ಮಾಡಿದರು. ಮಧ್ಯರಾತ್ರಿಯೇ ಜಯಪ್ರಕಾಶ ನಾರಾಯಣರು, ಮೊರಾರ್ಜಿ ದೇಸಾಯಿಯವರ ಸಮೇತ ದೇಶದ ಅನೇಕ ಉನ್ನತ ನಾಯಕರುಗಳನ್ನು ಬಂಧಿಸಲಾಗಿದೆ ಎಂದು ನನಗೆ ದೆಹಲಿಯ ಜನಸಂಘದ ಶಾಸಕರಾದ ರಾಮ್‍ಬಾಬು ಗೋಡ್‍ವಾಲೆಯವರು ಹೇಳಿದರೆಂದು ತಿಳಿಸಿದರು. ಶೀಘ್ರದಲ್ಲೇ ತಮ್ಮನ್ನೂ ಹಾಗೂ ವಾಜಪೇಯಿಯವರನ್ನು ಬಂಧಿಸಲು ಪೋಲೀಸರು ಅಲ್ಲಿಗೂ ಬರಬಹುದೇನೋ! ಎಂದರು. ವಾಜಪೇಯಿಯವರನ್ನು ಭೇಟಿ ಮಾಡಲು ಆಡ್ವಾಣಿಯವರು ಅವರ ಕೋಣೆಗೆ ಹೋದರು. ವಾಜಪೇಯಿಯವರ ಕೋಣೆಯಲ್ಲಿ ರೇಡಿಯೋದಲ್ಲಿ ರಾಷ್ಟ್ರವನ್ನುದ್ದೇಶಿಸಿ ಪ್ರಧಾನಿ ಇಂದಿರಾಗಾಂಧಿಯವರ ಬೆಳಗಿನ ಎಂಟು ಗಂಟೆಯ ಸಂದೇಶ ಪ್ರಸಾರವಾಗುತ್ತಿತ್ತು.</p>
<p>ಇಂದಿರಾಗಾಂಧಿಯವರು ತಮ್ಮ ಭಾಷಣದಲ್ಲಿ ಹೇಳುತ್ತಿದ್ದರು... 'ಸಂವಿಧಾನದ 325ನೇ ನಿಯಮದಂತೆ ರಾಷ್ಟ್ರಪತಿಯವರು ಆಂತರಿಕ ತುರ್ತುಪರಿಸ್ಥಿತಿಯ ಘೋಷಣೆ ಮಾಡಿದ್ದಾರೆ. ವಿರೋಧ ಪಕ್ಷದಲ್ಲಿ ಕುಳಿತಿರುವ ಕೆಲವು ಜನ ಒಂದು ದೊಡ್ಡ ಪಿತೂರಿಯನ್ನಷ್ಟೇ ಅಲ್ಲ ಬದಲಾಗಿ ದೇಶದ ಪ್ರಜಾಪ್ರಭುತ್ವಕ್ಕೂ ಅಪಾಯ ತಂದೊಡ್ಡಿದ್ದಾರೆ. ಆದ್ದರಿಂದಲೇ ತುರ್ತುಪರಿಸ್ಥಿತಿಯನ್ನು ಹೇರಲಾಗಿದೆ.'</p>
<p>ವಾಜಪೇಯಿಯವರು ಮತ್ತು ಆಡ್ವಾಣಿಯವರು ಕೂಡಲೇ ಜಯಪ್ರಕಾಶ ನಾರಾಯಣರ ಹಾಗೂ ಉಳಿದ ಎಲ್ಲಾ ನಾಯಕರುಗಳ ಬಂಧನ ಹಾಗೂ ತುರ್ತುಪರಿಸ್ಥಿತಿಯ ಹೇರಿಕೆಯನ್ನು ತೀವ್ರವಾಗಿ ಖಂಡಿಸಿದರು. ಬೆಳಗ್ಗೆ ಹತ್ತು ಗಂಟೆಗೆ ಅವರುಗಳನ್ನು ಬಂಧಿಸಲು ಪೋಲೀಸರು ಹೋದರು. ಅಷ್ಟರಲ್ಲಾಗಲೇ ಪೋಲೀಸರು ಸಮಾಜವಾದಿ ನಾಯಕ ಮಧು ದಂಡವತೆಯವರನ್ನೂ ಸಹ ಬಂಧಿಸಿದ್ದರು. ನಾಲ್ವರು ನಾಯಕರುಗಳನ್ನೂ ಬಂಧಿಸಿ ಬೆಂಗಳೂರಿನ ಸೆಂಟ್ರಲ್ ಜೈಲಿಗೆ ಕಳುಹಿಸಲಾಯಿತು.</p>
<p>ಆಡ್ವಾಣಿಯವರು 19 ತಿಂಗಳು ಜೈಲಲ್ಲಿದ್ದರು. ತುರ್ತುಪರಿಸ್ಥಿತಿಯ ಸಮಯದಲ್ಲಿ ಸಾವಿರಾರು ಕಾರ್ಯಕರ್ತರುಗಳನ್ನು ಮೀಸಾ ಕಾಯ್ದೆಯಡಿಯಲ್ಲಿ ಜೈಲುಗಳಲ್ಲಿ ಕೂಡಿಹಾಕಲಾಯಿತು. ತುರ್ತುಪರಿಸ್ಥಿತಿಯ ನಂತರ ತನಿಖೆಗೋಸ್ಕರ ರಚಿಸಿದ ಶಾಹ್ ಆಯೋಗದ ರಿಪೋರ್ಟ್ ಪ್ರಕಾರ 34,988 ಜನರನ್ನು ಮೀಸಾ ಕಾಯ್ದೆಯಡಿಯಲ್ಲಿ ವಶಕ್ಕೆ ತೆಗೆದುಕೊಳ್ಳಲಾಯಿತು ಮತ್ತು 75,818 ಜನರನ್ನು ಡಿಫೆನ್ಸ್ ಆಫ್ ಇಂಡಿಯಾ ರೂಲ್ಸ್ ಕಾಯಿದೆಯಡಿಯಲ್ಲಿ ಬಂಧಿಸಲಾಯಿತು. ಮೀಡಿಯಾ ಮತ್ತು ಪ್ರೆಸ್‍ಗಳನ್ನು ಸಂಪೂರ್ಣ ನಿಷೇಧಿಸಲಾಯಿತು. ಪೂರ್ಣವಾಗಿ ಸರ್ಕಾರದ ನಿಯಂತ್ರಣದಲ್ಲಿದ್ದ ಆಕಾಶವಾಣಿಯಿಂದ ಮಾತ್ರ ಸುದ್ದಿ ಬಿತ್ತರವಾಗುತ್ತಿತ್ತು.</p>
<p>ಹಿರಿಯ ಪತ್ರಕರ್ತರಾದ ಕುಲದೀಪ್ ನೈಯರ್‍ರವರನ್ನು ಮೀಸಾದಡಿಯಲ್ಲಿ 1975ರ ಜುಲೈನಲ್ಲಿ ಬಂಧಿಸಲಾಯಿತು. ಏಕೆಂದರೆ ಅವರು ಸೆನ್ಸರ್‍ಶಿಪ್ಪಿನ ವಿರುದ್ಧ ಪತ್ರಕರ್ತರ ಒಂದು ಸಭೆ ಕರೆದಿದ್ದರು. ದಕ್ಷಿಣ ದೆಹಲಿಯ ತಮ್ಮ ಮನೆಯ, ಸುತ್ತಲೂ ಬರೀ ಪುಸ್ತಕಗಳೇ ತುಂಬಿರುವ ಕೊಠಡಿಯಲ್ಲಿನ ರೈಟಿಂಗ್ ಟೇಬಲ್ ಬಳಿ ಕೂತು ಕುಲದೀಪ್ ನೈಯರ್‍ರವರು ತುರ್ತುಪರಿಸ್ಥಿತಿಯ ಆ ದಿನಗಳನ್ನು ನೆನೆಯುತ್ತಿದ್ದರು. ಚಹಾದ ಮತ್ತೊಂದು ಗುಟುಕನ್ನು ಹೀರುತ್ತಾ ಅವರು ಏನು ಹೇಳಿದರೆಂದರೆ, ಅವರ ಬಂಧನದ ವಿರುದ್ಧ ಅವರ ಪತ್ನಿಯು ದೆಹಲಿಯ ಹೈಕೋರ್ಟಿನಲ್ಲಿ ದಾವೆ ಹೂಡಿದರಂತೆ. ವಿಚಾರಣೆಯ ವೇಳೆ ಯಾವ ಆಫೀಸರ್ ಇವರ ಬಂಧನಕ್ಕೆ ಕಾರಣನಾಗಿದ್ದನೋ ಆತನಿಗೆ ಕುಲದೀಪ್ ನೈಯರ್‍ರವರ ಪರಿಚಯವೇ ಇರಲಿಲ್ಲ ಎಂದು ಗೊತ್ತಾಯಿತು. ಹೀಗಾಗಿ ಅವರ ಬಂಧನ ಕಾನೂನುಬಾಹಿರವಾಗಿತ್ತು. ಅವರ ಬಂಧನದ ವಿರುದ್ಧ ಕೋರ್ಟ್ ತೀರ್ಪು ನೀಡುವುದರಲ್ಲಿತ್ತು. ಅದಕ್ಕೆ ಮುಂಚಿತವಾಗಿಯೇ ಸರ್ಕಾರವೇ ಅವರನ್ನು ಬಿಡುಗಡೆಗೊಳಿಸಿತು ಮತ್ತು ದಾವೆಯನ್ನು ರದ್ದುಗೊಳಿಸಲು ಕೇಳಿಕೊಂಡಿತು. ತೀರ್ಪಿನ ದಿನ ಕುಲದೀಪ್ ನೈಯರ್ ಸ್ವತಃ ನ್ಯಾಯಾಲಯದಲ್ಲಿ ಹಾಜರಿದ್ದರು. ನ್ಯಾಯಾಲಯವು ಅವರ ಬಂಧನದ ಆದೇಶವನ್ನು ರದ್ದುಗೊಳಿಸಿತು.</p>
<p>ನೈಯರ್‍ರವರು ತಿಹಾರ್ ಜೈಲಿನಿಂದ ಬಿಡುಗಡೆಗೊಂಡ ನಂತರ ನಮ್ಮೆಲ್ಲರ ಬಿಡುಗಡೆಗೆ ಸಹಕರಿಸುವರೆಂದು ಜೈಲಿನಲ್ಲಿದ್ದ ರಾಜಕೀಯ ನಾಯಕರುಗಳೆಲ್ಲ ನೈಯರ್ ಮೇಲೆ ಭರವಸೆ ಇಟ್ಟರು. ಕಾಶ್ಮೀರದ ಶಾಸಕರಾದ ಶಮೀಮ್ ಸಾಹೇಬ್ ಮತ್ತು ನೈಯರ್ ಇಬ್ಬರೂ ಮಿತ್ರರು. ಶಮೀಮ್ ಸಾಹೇಬ್‍ರನ್ನು ನೋಡಲು ನೈಯರ್ ಶ್ರೀನಗರಕ್ಕೆ ತೆರಳಿದರು ಮತ್ತು ಶೇಖ್‍ಅಬ್ದುಲ್ಲಾರವರ ಬಳಿ ಸಹಾಯ ಕೇಳಬೇಕು, ನನಗೆ ಅವರನ್ನು ಭೇಟಿ ಮಾಡಿಸಿ ಎಂದು ಕೇಳಿದರು. ಶಮೀಮರು ಶೇಖ್ ಅಬ್ದುಲ್ಲಾರ ಉತ್ತಮ ಗೆಳೆಯರು. ಶೇಖ್ ಅಬ್ದುಲ್ಲಾರು ಯಾವ ಸಹಾಯವನ್ನೂ ಮಾಡುವುದಿಲ್ಲ ಎಂದು ಶಮೀಮರು ಹೇಳಿಬಿಟ್ಟರು. ನೈಯರ್‍ರವರ ಪ್ರಕಾರ ಶಮೀಮರು ಹೀಗೆ ಹೇಳಿದರು.. 'ಶೇಖ್ ನೋಡುವುದಕ್ಕಷ್ಟೆ ಹೆಬ್ಬುಲಿ! ಏನೇನೂ ಮಾಡುವುದಿಲ್ಲ.' ಆದರೂ ನೈಯರ್‍ರವರ ಬಲವಂತಕ್ಕೆ ಭೇಟಿ ಮಾಡಿಸಿದರು. ಶೇಖ್‍ರವರೇ ನೈಯರ್‍ರವರ ಹೋಟೇಲಿಗೆ ಬಂದರು. ಅವರನ್ನು ಆಲಂಗಿಸಿದರು ಮತ್ತು ಹೇಳಿದರು, 'ನೀವೂ ಈಗ ಬೈಯುವವರ ಗುಂಪಿಗೆ ಸೇರಿಬಿಟ್ಟಿರಿ.' ನೈಯರ್ ಆಗಿನ್ನೂ ಜೈಲಿನಿಂದ ಬಿಡುಗಡೆಯಾಗಿದ್ದರು. ಜನರ ಕಣ್ಣು ನಿಮ್ಮ ಕಡೆಗಿದೆ ಎಂದು ನೈಯರ್ ಹೇಳಿದಾಗ ಶೇಖ್ ಸಾಹೇಬರು ಹೀಗೆ ಹೇಳಿದರು... 'ನನ್ನ ಕೈಯಲ್ಲೂ ಏನೂ ಮಾಡಲಾಗುವುದಿಲ್ಲ. ಈ ಹೆಂಗಸು ನನ್ನನ್ನೂ ಕೈದಿಯಾಗಿಸುವಳು. ನಾನು ಇದರಲ್ಲಿ ಸಿಕ್ಕಿಕೊಳ್ಳಲು ಬಯಸಲಾರೆ.'</p>
<p>ನಿರಾಶೆಯಿಂದ ವಾಪಸ್ಸು ಬಂದ ನೈಯರ್‍ಗೆ ಶಮೀಮ್ ಹೀಗೆ ಹೇಳಿದರು.... 'ಒಂದು ಕೆಲಸ ಮಾಡೋಣ. ಶೇಖ್‍ರವರು ಹೇಳಿದರು ಎಂದು ಅವರ ಹೆಸರಲ್ಲಿ, ತುರ್ತುಪರಿಸ್ಥಿತಿ ವಿರುದ್ಧ ಒಂದು ಹೇಳಿಕೆ ಪ್ರಕಟಿಸೋಣ. ಶೇಖ್‍ರವರು ಇದನ್ನು ಒಪ್ಪಿಕೊಳ್ಳುವುದೂ ಇಲ್ಲ ಮತ್ತು ನಮ್ಮ ಕೆಲಸವೂ ಆದಂತೆ ಆಗುತ್ತದೆ.' ಹೇಳಿಕೆ ಪ್ರಕಟವಾದ ಮೇಲೆ ಶೇಖ್‍ರವರು ಅದನ್ನು ಖಂಡಿಸಲೂ ಇಲ್ಲ ಆದರೆ ಶಮೀಂಸಾಹೇಬರ ಜೊತೆ ಇದ್ದ ಗೆಳೆತನ ಕೊನೆಗೊಂಡಿತು.</p>
<p>ಜುಲೈ 1975. ಒಂದು ದಿನ ಬಿಬಿಸಿಯಲ್ಲಿ, ಸರ್ಕಾರವು ಸುಮಾರು ಎರಡು ಡಜನ್ ಸಂಘಟನೆಗಳ ಮೇಲೆ ನಿಷೇಧ ಹೇರಿದೆ ಎಂಬ ಸುದ್ದಿ ಬಿತ್ತರವಾಯಿತು. ಇವುಗಳಲ್ಲಿ ರಾಷ್ಟ್ರೀಯ ಸ್ವಯಂಸೇವಕ ಸಂಘ, ಜಮಾತ್ ಎ ಇಸ್ಲಾಮಿ ಮತ್ತು ಆನಂದಮಾರ್ಗ ಕೂಡ ಸೇರಿದ್ದವು. ಜೈಲಿನಲ್ಲಿ ಸಂಘದವರನ್ನು ಮತ್ತು ಆನಂದಮಾರ್ಗಿಗಳನ್ನು ಜೊತೆ ಜೊತೆಯಾಗಿ ಇರಿಸಲಾಯಿತು. ಆದರೆ ಜಮಾತ್‍ನ ಜನರನ್ನು ಇತರೆ ಮುಸ್ಲಿಮ್ ಅಪರಾಧಿಗಳ ಜೊತೆ ಇಡಲಾಯಿತು. ಧರ್ಮದ ಆಧಾರದ ಮೇಲೆ ಈ ರೀತಿ ಮಾಡಿದ್ದನ್ನು ಜಮಾತ್‍ನ ಜನ ವಿರೋಧಿಸಿದರು ಮತ್ತು ಅವರನ್ನೂ ಆರೆಸ್ಸೆಸ್‍ನವರೊಡನೆ ಇರಿಸಲು ಕೋರಿದರು.</p>
<p>ಸಂಘದ ನಿಷೇಧದ ನಂತರ ವಾಜಪೇಯಿಯವರು ಜೈಲಿನಲ್ಲೇ ಒಂದು ಕವಿತೆ ರಚಿಸಿದರು.</p>
<p class="text-center">ನಿಷೇಧದ ಹೆಸರಲ್ಲಿ ಶಿಸ್ತಿನ ರಕ್ತ ಹೀರುವ,<br /> ಸಂಘಕೆ ತೊಂದರೆಯೀವ ಈ ಹುಚ್ಚು ಹೇಗೆ ಹಿಡಿಯಿತು..?<br /> ಮಾತೃ ಪೂಜೆಯನೇ ನಿಲ್ಲಿಸುವ,<br /> ಕೇಶವ ಕುಲದ ಕೀರ್ತಿಯ ಕುಲಗೆಡಿಸುವ, ಕಳಂಕಿತಗೊಳಿಸುವ<br /> ಈ ಹುಚ್ಚು ಹೇಗೆ ಹಿಡಿಯಿತು..?<br /> ಕಾನೂನಿನ ಸೆರೆವಾಸ ಕೊನೆಗೊಳಿಸಿ<br /> ಭಾರತಮಾತೆಯ ಜಯಕಾರ ಮೊಳಗುವುದೆಂದು.. ಹೇಳು..ಕೈದಿ ಕವಿರಾಯನೇ..</p>
<p>ಜೈಲಿನಲ್ಲಿದ್ದಾಗಲೂ ವಾಜಪೇಯಿಯವರ ಓದು ಮತ್ತು ಬರಹ ನಡೆದೇ ಇತ್ತು. ಜೈಲಿನಲ್ಲಿ ಒಂದು ರಾತ್ರಿ ಪೂರ್ತಿ ಅವರು ಹೀಗೆ ಬರೆದರು..</p>
<p class="text-center">ಕಳವಳದ ರಾತ್ರಿ,<br /> ಮುಂಜಾವು ಕೂಡ ರುಚಿಸದು.<br /> ಕಾರ್ಮೋಡ ದಟ್ಟೈಸಿದವು,<br /> ಯಾವ ಹಕ್ಕಿಯೂ ಹಾಡುತ್ತಿಲ್ಲ,<br /> ತನುವೆಲ್ಲ ಭಾರ, ಮನಸ್ಸು ಖಿನ್ನಗೊಂಡಿದೆ.<br /> ಹಳೆಯ ನೋವು ಕಾಡಿದೆ.<br /> ಮತ್ತೊಬ್ಬರ ನೋವರಿಯದ<br /> ಎಲ್ಲರೂ ತಮ್ಮ ಪಾಡಿಗೆ ತಾವಿರುವರು.<br /> ದುರ್ದಿನಗಳು ಬಂದವೆಂದು ಹೇಳು ಕವಿರಾಯ ಕೈದಿಯೆ,<br /> ಅವನಿಟ್ಟಂತೆ ಇರೋಣ ಇದು ಮೇಲಿರುವವನ ಮಾಯೆ.</p>
<p>ಜೈಲಿನಲ್ಲಿ ಒಂದು ಕಡೆ ಆಡ್ವಾಣಿಯವರು ಪುಸ್ತಕಗಳನ್ನು ಓದುತ್ತಿದ್ದರೆ ಮತ್ತು ಡೈರಿ ಬರೆಯುತ್ತಿದ್ದರೆ, ಇನ್ನೊಂದೆಡೆ ವಾಜಪೇಯಿಯವರ ಕವಿ ಮನಸ್ಸು ಎದ್ದಿರುತ್ತಿತ್ತು. ತಮ್ಮ ಜೈಲಿನ ಡೈರಿಯಲ್ಲಿ ಒಂದು ಕಡೆ ಅವರು ಹೀಗೆ ಬರೆದರು.</p>
<p class="text-center">ಕೋಣೆಯೆಲ್ಲ ಖಾಲಿ ಖಾಲಿ<br /> ಬಳಲಿಹೆ ಎರಡು ಪಟ್ಟು ವೇದನೆಯಲಿ<br /> ಜೀರುಂಡೆಗಳ ಸದ್ದು ಒಳಗನು ಕೊರೆದಿದೆ<br /> ಆಕಾಶವೇ ಸೆರೆಯಾಗಿ ಉಸಿರುಗಟ್ಟುತಿದೆ</p>
<p>ಮತ್ತೊಂದು ಕವಿತೆಯನ್ನು ವಾಜಪೇಯಿಯವರು ಅದೇ ಸಂದರ್ಭದಲ್ಲಿ ಬರೆದರು. ಅದರಲ್ಲಿ ಬಹಳ ಮುಖ್ಯವಾಗಿ ಹೊಗಳು ಭಟ್ಟ ನಾಯಕರುಗಳನ್ನು ವ್ಯಂಗ್ಯವಾಗಿ ಚಿತ್ರಿಸಲಾಗಿತ್ತು.</p>
<p class="text-center">ಸಿಂಹದ ಸಂತಾನವನು ಕಬ್ಬಿಣದ ಸಲಾಕೆಗಳಲಿ ಬಂಧಿಸಿ<br /> ಸಂಸತ್ತಿನ ಭವನದಲಿ ನರಿಗಳು ಬೊಬ್ಬೆ ಹೊಡೆಯುತಿವೆ<br /> ಹೊಗಳುಭಟ್ಟ ಚಮಚಗಳ ಹಿಡಿ ಫಳಫಳ ಹೊಳೆದಿದೆ<br /> ನಿಷ್ಕಳಂಕ, ನಿರ್ಭಯ ನಮ್ರತೆ ತಲೆ ಎತ್ತಿ ನಡೆದಿದೆ<br /> ನಿರ್ಲಜ್ಜ, ನಿರ್ದಯೀ ಲಕ್ಷ್ಯಕ್ಕೆ ಗುರಿಯಿಟ್ಟು ಹೊಡೆದು<br /> ಹುಲಿಯಂತೆ ಹಕ್ಕಿಗಳ ಪ್ರಾಣ ಹೀರುತಿವೆ<br /> ಮರ್ಯಾದೆಗೆಟ್ಟು ಮರ್ಯಾದೆಯ ಕುತ್ತಿಗೆ ಹಿಸುಕಿ<br /> ನಿಯಮ, ನೀತಿಯೆಂದೊರಲಿ ಅಧಿಕಾರಕ್ಕೆ ಸಾಯುತಿವೆ</p>
<p>ಬೆಂಗಳೂರಿನ ಸೆಂಟ್ರಲ್ ಜೈಲಿನ ಎರಡು ದೊಡ್ಡ ಕೋಣೆಗಳಲಿ ನಾಲ್ವರೂ ನಾಯಕರು ಬಂಧಿಯಾಗಿದ್ದರು. ವಾಜಪೇಯಿ ಮತ್ತು ಆಡ್ವಾಣಿ ಈ ಇಬ್ಬರು ಒಂದು ಕೋಣೆಯಲ್ಲಿದ್ದರೆ, ಎದುರಿನ ಇನ್ನೊಂದು ಕೋಣೆಯಲ್ಲಿ ಮಧು ದಂಡವತೆ ಹಾಗೂ ಶ್ಯಾಮನಂದನ್ ಇದ್ದರು. ಜೈಲಿನ ಮ್ಯಾನ್ಯುಯಲ್ ಪ್ರಕಾರ ಕೆಲಸದ ಹಂಚಿಕೆಯಲ್ಲಿ ವಾಜಪೇಯಿಯವರಿಗೆ ಅಡಿಗೆ ಮಾಡಿಸುವ ಜವಾಬ್ದಾರಿ ನೀಡಲಾಗಿತ್ತು. ಅವರ ಮೇಲ್ವಿಚಾರಣೆಯಲ್ಲಿ ಸೊಗಸಾದ ಅಡುಗೆ ಸಿದ್ಧವಾಗುತ್ತಿತ್ತು. ಸೆರೆಮನೆಯಲ್ಲಿ ಎಲ್ಲಾ ಪಕ್ಷಗಳ ನಾಯಕರುಗಳು ಇದ್ದುದರಿಂದ ಅವರುಗಳೊಡನೆ ಉತ್ತಮ ಬಾಂಧವ್ಯ ಏರ್ಪಟ್ಟಿತ್ತು. ಯಾರಾದರೂ ಬಿಡುಗಡೆಗೊಂಡು ಹೋಗುವಾಗ, ಆಚೆ ನಿಮ್ಮದೇನಾದರೂ ಕೆಲಸವಿದೆಯಾ..? ಹೊರಗಿನ ನಿಮ್ಮ ಕಡೆಯವರಿಗೆ ಏನಾದರೂ ಸಂದೇಶವಿದೆಯಾ ಎಂದು ಕೇಳಿಕೊಂಡು ಹೋಗುತ್ತಿದ್ದರು. ಈ ರೀತಿ ಜೈಲಲ್ಲಿದ್ದರೂ ಕೂಡ ಹೊರಗಿನ ಪ್ರಪಂಚದೊಡನೆ ಸಂಪರ್ಕವಿರುತ್ತಿತ್ತು.</p>
<p>ತುರ್ತುಪರಿಸ್ಥಿತಿಯ ಆ ದಿನಗಳಲ್ಲಿ ಬಿಜೆಪಿ ಪಕ್ಷದ ನಾಯಕರೂ ಸೇರಿದಂತೆ ಎಲ್ಲಾ ಪಕ್ಷಗಳ ನಾಯಕರುಗಳೂ ಜೈಲಲ್ಲಿದ್ದರು. ವಾಜಪೇಯಿಯವರ ಮಿತ್ರರಾದ ಅಪ್ಪಾ ಘಟಾಟೆಯವರು ವಾಜಪೇಯಿಯವರನ್ನು ಭೇಟಿಯಾಗಿ ಮುಂದಿನ ಆದೇಶವೇನು ಎಂದು ಕೇಳಿದರು. ಹೊರಗೆ ಜನ ಸತ್ಯಾಗ್ರಹ ಮಾಡಲಿ ಎಂದು ವಾಜಪೇಯಿಯವರು ಹೇಳಿದರು. ಬಿಡುಗಡೆಯ ನಂತರ ಸಿಕ್ಕ ಘಟಾಟೆಯವರಿಗೆ ನಾನಾಜಿ ದೇಶಮುಖರು ಹೇಳಿದರು, 'ಒಳಗಿರುವವರು ಹೊರಗಿರುವವರಿಗೆ ಹೀಗೆ ಮಾಡಿ ಹಾಗೆ ಮಾಡಿ ಎಂದು ಸಲಹೆ ಕೊಡುವುದೇನೂ ಬೇಡ.'</p>
<p>ತುರ್ತುಪರಿಸ್ಥಿತಿಯ ಸಮಯದಲ್ಲಿ ಕಣ್ಗಾವಲು ಮತ್ತು ಅನಪೇಕ್ಷಿತವಾಗಿ ಸಂಭವಿಸುವ ಘಟನೆಗಳಿಗೆ ಎಚ್ಚರಿಕೆ ನೀಡಲು ಬಂಧÀನದ ಪ್ರತ್ಯಕ್ಷೀಕರಣದ ಅಹವಾಲು, ಹೈಬಿಯಸ್ ಕಾರ್ಪಸ್‍ನ ಕರಡು ಸಿದ್ಧಗೊಳಿಸಲಾಯಿತು. ಆದರೆ ವಿರೋಧಪಕ್ಷಗಳ ನಡುವೆ ಈ ವಿಷಯದಲ್ಲಿ ಭಿನ್ನಾಭಿಪ್ರಾಯವಿತ್ತು. ನ್ಯಾಯಾಲಯಗಳ ಬಾಗಿಲು ತಟ್ಟಬಾರದೆಂದು ಕೆಲವು ನಾಯಕರುಗಳ ಅಭಿಪ್ರಾಯವಾಗಿತ್ತು. ಏಕೆಂದರೆ 1942ರಲ್ಲಿ ಇಂತದೇ ಪರಿಸ್ಥಿತಿಯಲ್ಲಿ ಹೀಗೇ ಮಾಡಲಾಗಿತ್ತು ಎಂಬುದು ಅವರ ಅಭಿಪ್ರಾಯವಾಗಿತ್ತು. ಆಗ ವಾಜಪೇಯಿಯವರು ತುಂಬಾ ಕಠಿಣವಾಗಿ ಹೀಗೆ ಹೇಳಿದರು. 'ಇದು 1942 ಅಲ್ಲ. 1975. ನಾವು ಸ್ವತಂತ್ರ ದೇಶದ ನಾಗರೀಕರು. ನ್ಯಾಯದೇವತೆ ನಮ್ಮವಳು. ಒಂದು ವೇಳೆ ನಾವಿಂದು ನ್ಯಾಯಾಲಯಗಳ ಬಾಗಿಲು ತಟ್ಟಲಿಲ್ಲವೆಂದರೆ 'ನೀವು ಕೇಳಿಕೊಂಡಿದ್ದಿದ್ದರೆ ನಾವು ನ್ಯಾಯ ಒದಗಿಸುತ್ತಿದ್ದೆವೆಂದು ನಾಳೆ ನ್ಯಾಯಾಧೀಶರು ಹೇಳುತ್ತಾರೆ.' ಆದ್ದರಿಂದ ನ್ಯಾಯದೇವತೆಯನ್ನು ನಾವು ಪರೀಕ್ಷಿಸಲೇ ಬೇಕು. ಇದು ನ್ಯಾಯದೇವತೆಯ ಅಗ್ನಿ ಪರೀಕ್ಷೆ ಕೂಡ ಆಗಿದೆ.' ಆದರೆ ಯಾವಾಗಲೂ ಸಾಮೂಹಿಕ ಒಮ್ಮತದ ಮೇಲೆ ವಿಶ್ವಾಸವಿಡುತ್ತಿದ್ದ ವಾಜಪೇಯಿಯವರು ತಕ್ಷಣ ನುಡಿದರು, 'ನಾನು ಈ ವಿಷಯದಲ್ಲಿ ಆಡ್ವಾಣಿ, ಶ್ಯಾಮಬಾಬು, ದಂಡವತೆ ಮತ್ತು ಇತರೆ ನಾಯಕರುಗಳೊಡನೆ ವಿಚಾರ ವಿಮರ್ಶೆ ಮಾಡುವೆ.' ಆಗ ಎಲ್ಲರೂ ನ್ಯಾಯಾಲಯಕ್ಕೆ ಮೊರೆ ಹೋಗಲು ಬಯಸಿದರು ಮತ್ತು ಕರ್ನಾಟಕದ ಹೈಕೋರ್ಟಿನಲ್ಲಿ ಮನವಿ ಸಲ್ಲಿಸಿದರು. ಬೆಂಗಳೂರಿನ ಜೈಲಿನಲ್ಲಿದ್ದುಕೊಂಡೇ ವಾಜಪೇಯಿ, ಆಡ್ವಾಣಿ, ದಂಡವತೆ ಮತ್ತು ಶ್ಯಾಮಬಾಬು ಈ ನಾಲ್ವರು ನಾಯಕರುಗಳು ಮೀಸಾದಡಿಯಲ್ಲಿ ಬಂಧಿಸಿದ ತೀರ್ಮಾನದ ವಿರುದ್ಧ ಕರ್ನಾಟಕ ಹೈಕೋರ್ಟಿನಲ್ಲಿ ದಾವೆ ಹೂಡಿದರು. ಇದಕ್ಕಾಗಿ ಎನ್. ಸಂತೋಷ ಹೆಗಡೆ, ಎಂ. ರಾಮಾಜೋಯಿಸ್ ಹಾಗೂ ಎನ್.ಎಂ. ಘಟಾಟೆ ಈ ಮೂವರು ವಕೀಲರ ಸಹಾಯವನ್ನು ಪಡೆಯಲಾಯಿತು. ಹೆಗಡೆ ಹಾಗೂ ಜೋಯಿಸ್‍ರವರು ನಂತರ ಹೈಕೋರ್ಟಿನ ನ್ಯಾಯಾಧೀಶರೂ ಆದರು. ನೋಡ ನೋಡುತ್ತಿದ್ದಂತೆ ದೇಶದಾದ್ಯಂತ ಸಾವಿರಾರು ಅಹವಾಲುಗಳು ದಾಖಲಾದವು. ಕಾನೂನು ಬಾಹಿರವಾದ ಕಣ್ಗಾವಲನ್ನು ಯಾವುದೇ ಸಂದರ್ಭದಲ್ಲೂ ನಿಲ್ಲಿಸಬೇಕಾಗುತ್ತದೆ ಎಂದು ಒಂದರ ಮೇಲೊಂದರಂತೆ ಕೋರ್ಟುಗಳು ತೀರ್ಪಿತ್ತವು. ಆದರೆ ಸುಪ್ರೀಂಕೋರ್ಟಿನ ಐವರು ನ್ಯಾಯಾಧಿಶರ ಪೀಠವು 4-1 ರಿಂದ ಒಂಭತ್ತು ಹೈಕೋರ್ಟುಗಳ ತೀರ್ಪನ್ನು ಬುಡಮೇಲು ಮಾಡಿತು. ಜುಲೈ 14ಕ್ಕೆ ಈ ಎಲ್ಲ ಅಹವಾಲುಗಳ ವಿಚಾರಣೆ ನಡೆಸಬೇಕಾಗಿತ್ತು. ಹೈಕೋರ್ಟಿನ ಪಡಸಾಲೆ ಕಿಕ್ಕಿರಿದಿತ್ತು. ಅದಕ್ಕಿಂತ ಒಂದು ದಿನ ಹಿಂದೆ ವಾಜಪೇಯಿಯವರ ಆರೋಗ್ಯ ತುಂಬಾ ಬಿಗಡಾಯಿಸಿತ್ತು ಮತ್ತು ಅವರನ್ನು ವಿಕ್ಟೋರಿಯಾ ಆಸ್ಪತ್ರೆಗೆ ಸೇರಿಸಲಾಯಿತು. ಅಲ್ಲಿ ಅವರಿಗೆ ಅಪೆಂಡಿಸಾಯಿಟೀಸ್ ಆಪರೇಷನ್ ಆಯಿತು. ಅಪೆಂಡಿಕ್ಸ್ ಸರಿಯಿದೆ. ಆದರೆ ಇವರಿಗೆ ಬೇರೆ ಕಾರಣದಿಂದ ತೊಂದರೆಯಾಗಿದೆ ಎಂದು ಆಪರೇಷನ್ ನಂತರ ಡಾಕ್ಟರುಗಳಿಗೆ ತಿಳಿಯಿತು. ಅಲ್ಲಿಂದ ವಾಜಪೇಯಿಯವರನ್ನು ದೆಹಲಿಯ ಎಮ್ಸ್‍ಗೆ ಸೇರಿಸಲಾಯಿತು. ಅಲ್ಲಿ ಅವರಿಗೆ ಮೂಳೆ ಸರಿತದ ತೊಂದರೆಗಾಗಿ ಆಪರೇಷನ್ ಮಾಡಿಸಬೇಕಿತ್ತು. 1975ರ ಜುಲೈ 17ರಿಂದ ಸಂಸತ್ತಿನ ಅಧಿವೇಶನ ಶುರುವಾಗುವುದರಲ್ಲಿತ್ತು. ಅದರಲ್ಲಿ ವಾಜಪೇಯಿ, ಲಾಲ್‍ಕೃಷ್ಣ ಆಡ್ವಾಣಿ, ಮಧು ಲಿಮಯೆ ಹಾಗೂ ಶ್ಯಾಮ್ ಬಾಬುರವರು ಭಾಗವಹಿಸಬೇಕು. ಆದ್ದರಿಂದ ಈ ಅಹವಾಲುಗಳಿಗೆ ಆದಷ್ಟು ಬೇಗ ತೀರ್ಪು ನೀಡಬೇಕು ಎಂದು ನ್ಯಾಯಾಲಯಕ್ಕೆ ಅಪೀಲು ಸಲ್ಲಿಸಲಾಯಿತು. ನ್ಯಾಯಾಲಯವು ಮುಂದಿನ ವಿಚಾರಣೆಯನ್ನು ಜುಲೈ 21ಕ್ಕೆ ಮುಂದೂಡಿತು. ಆದಿನ ಬೆಳಗ್ಗೆ ಆರು ಗಂಟೆಗೆ ಜೈಲಿನ ಒಬ್ಬ ಅಧಿಕಾರಿಯು ಬಂದು ಅವರನ್ನು ಎಬ್ಬಿಸಿ ಹೇಳಿದನು, 'ಇಂದು ತಮ್ಮನ್ನು ಬಿಡುಗಡೆಗೊಳಿಸಲಾಗುತ್ತಿದೆ. ಬೇಗ ಸಿದ್ಧರಾಗಿರಿ.' ಬಿಡುಗಡೆಯ ನೆಪದಲ್ಲಿ ಸರ್ಕಾರವು ಮತ್ತೇನೋ ಮಾಡಲು ಹೊಂಚುಹಾಕಿದೆ ಎಂದು ಕೆಲವರು ಸಂದೇಹಿಸಿದರು. ಅವರೆಲ್ಲರ ಅನುಮಾನ ನಿಜವಾಯಿತು. ಸುಮಾರು ಹತ್ತು ಗಂಟೆಗೆ ಅವರನ್ನೆಲ್ಲ ಕೂಡಿಸಿಕೊಂಡ ವಾಹನವು ಜೈಲಿನ ಪರಿಸರದಿಂದ ಈಚೆ ಬಂದೊಡನೆಯೇ ಸ್ವಲ್ಪ ದೂರದಲ್ಲಿ ಪೋಲೀಸರ ವಾಹನಗಳು ನಿಂತಿರುವುದು ಕಾಣಿಸಿತು. ತಮ್ಮನ್ನೆಲ್ಲ ಮತ್ತೆ ಬಂಧಿಸಲಾಗಿದೆ ಎಂದು ಎಲ್ಲ ನಾಯಕರುಗಳಿಗೆ ಹೇಳಲಾಯಿತು ಮತ್ತು ಬೇರೆ ವಾಹನಗಳಲ್ಲಿ ಕೂಡಿಸಲಾಯಿತು. ನ್ಯಾಯಾಲಯಕ್ಕೂ ಈ ವಿಷಯ ತಿಳಿಸಲಾಯಿತು ಮತ್ತು ಹೊಸ ಆದೇಶದ ಪ್ರಕಾರ ವಾಜಪೇಯಿಯವರನ್ನು ಬಿಟ್ಟು ಉಳಿದ ಮೂವರು ನಾಯಕರುಗಳನ್ನು ಏರ್‍ಪೋರ್ಟ್‍ನ ವಿಶೇಷ ವಿಮಾನದಲ್ಲಿ ದೆಹಲಿಗೆ ಕರೆತರಲಾಯಿತು. ಅಲ್ಲಿಂದ ಅವರನ್ನು ರೋಹ್‍ತಕ್ ಜೈಲಿಗೆ ಕರೆದೊಯ್ಯಬೇಕಾಗಿತ್ತು. ಮೂವರು ನಾಯಕರೂ ರಾತ್ರಿ ಸುಮಾರು ಎರಡು ಗಂಟೆಗೆ ರೋಹ್‍ತಕ್ ಜೈಲು ಸೇರಿದರು.</p>
<p>ವಾಜಪೇಯಿಯವರ ಆರೋಗ್ಯ ತುಂಬಾ ಕೆಟ್ಟಿತ್ತು. ಆದ್ದರಿಂದ ಅವರನ್ನು ಬೆಂಗಳೂರಿನಿಂದ ರೋಹ್‍ತಕ್ ಜೈಲಿಗೆ ಕಳುಹಿಸಲು ಅನುಮತಿ ದೊರೆಯಲಿಲ್ಲ. ಒಬ್ಬ ನರ್ಸ್ ಜೊತೆ ವಾಜಪೇಯಿಯವರಿಗೆ ಪ್ರೀತಿ ಮೂಡಿದೆ ಎಂಬ ವದಂತಿ ತುರ್ತುಪರಿಸ್ಥಿತಿಯ ಆ ಸಮಯದಲ್ಲಿ ಹಬ್ಬಿತು ಮತ್ತು ಅದು ದೀರ್ಘ ಕಾಲದ ತನಕ ನಡೆಯುತ್ತಾ ಇತ್ತು.</p>
<p>ವಾಜಪೇಯಿಯವರ ಒಬ್ಬ ಹತ್ತಿರದ ಮಿತ್ರರು ಹೇಳಿದ ವಿಚಾರ ಇದು. ಅನಾರೋಗ್ಯದ ನಿಮಿತ್ತ ವಾಜಪೇಯಿಯವರು ಜೈಲಿನಿಂದ ದೆಹಲಿಯ ಎಮ್ಸ್ ಆಸ್ಪತ್ರೆ ಸೇರಿದ್ದಾಗ ಅವರ ಹಾಗೂ ಡಿ.ಪಿ. ತ್ರಿಪಾಠಿಯವರ ಖಾಸಗಿ ಕೊಠಡಿಗಳು ಅಕ್ಕ ಪಕ್ಕವೇ ಇದ್ದವು. ವಾಜಪೇಯಿಯವರು ತ್ರಿಪಾಠಿಯವರಿಗೆ ಕೇಳಿದರು. 'ದೇವಿ ಪ್ರಸಾದ್. ಸಂಜೆಗೆ ಯಾವ ವ್ಯವಸ್ಥೆಯಾಗಿದೆ?' ತ್ರಿಪಾಠಿಯವರು ಎಮ್ಸ್ ಬಿಲ್ಡಿಂಗ್‍ನಿಂದ ಕೆಳಗಿಳಿದು ಪಿಸಿಒ ಮೂಲಕ ಭಾರತೀಯ ವಿದೇಶ ಸೇವೆಯ ಒಬ್ಬ ಆಫೀಸರ್‍ನ ತಂಗಿಯ ಮನೆಗೆ ಫೋನ್ ಮಾಡಿ ಒಳ್ಳೆಯ ವಿಸ್ಕಿಯ ವ್ಯವಸ್ಥೆ ಮಾಡಿದರು. ವಾಜಪೇಯಿಯವರು ಚಿಕನ್ ಹಾಗೂ ಕುರುಕು ತಿಂಡಿಗಳನ್ನು ತರಿಸಿದರು ಮತ್ತು ಸಂಜೆಯ ತಿಂಡಿಯ ವ್ಯವಸ್ಥೆಯೂ ಆಯಿತು. ಅದೇ ಸಂಜೆ ವಾಜಪೇಯಿಯವರು ದೇವೀ ಪ್ರಸಾದ್ ತ್ರಿಪಾಠಿಯವರ ಬಳಿ ಇಂದಿರಾಗಾಂಧಿಯವರ ಬಗ್ಗೆ ಮಾತಾಡುತ್ತಾ ಹೇಳಿದರು. 'ಬಾಂಗ್ಲಾ ದೇಶದ ರಚನೆಯ ನಂತರ ನಾನು ಇಂದಿರಾವರನ್ನು ದುರ್ಗೆ ಎಂದು ಹೇಳಿದ್ದೆ. ಆದರೆ ಆಕೆ ತಂದೆಯಾದ ನೆಹರೂರವರಿಂದ ಏನೂ ಕಲಿಯಲಿಲ್ಲ ಎನ್ನುವ ದುಃಖವಿದೆ.' ಇಂದಿರಾಗಾಂಧಿಯವರು ವಾಜಪೇಯಿ ಹಾಗೂ ಇತರೆ ನಾಯಕರುಗಳನ್ನು ಜೈಲಿಗೆ ಕಳಿಸಿದ್ದರೂ ಕೂಡ ಆಕೆ ಅಷ್ಟೊಂದು ಕೆಟ್ಟವರಲ್ಲ ಎಂದು ವಾಜಪೇಯಿಯವರು ಹೇಳಿದರು. ಜೊತೆಗೆ ಮತ್ತೊಂದು ಮಾತು ಹೇಳಿದರು. 'ನೆಹರೂರವರಿಗಿಂತ ಉತ್ತಮ ಡೆಮೊಕ್ರೇಟನ್ನು ನಾನು ನೋಡಿಲ್ಲ.' ಹೀಗೇ ಮಾತಾಡುತ್ತಿದ್ದಾಗ ಲಾಲ್ ಬಹಾದ್ದೂರ್‍ಶಾಸ್ತ್ರಿಯವರ ಮಾತು ಬಂತು. ಬಹುಶಃ ಇದೇ ಮೊದಲ ಬಾರಿ ವಾಜಪೇಯಿಯವರು ಶಾಸ್ತ್ರಿಯವರ ವಿಮರ್ಶೆ ಮಾಡುತ್ತ ಹೇಳಿದರು, 'ಶಾಸ್ತ್ರಿಯವರು ಪ್ರಾಮಾಣಿಕರು ಮತ್ತು ಕರ್ತವ್ಯ ನಿಷ್ಠರಾಗಿದ್ದರು ಆದರೆ ದುರ್ಬಲ ನಾಯಕರಾಗಿದ್ದರು.' ವಾಜಪೇಯಿಯವರ ಪ್ರಕಾರ ಶಾಸ್ತ್ರಿಯವರಿಗೆ ಪಾರ್ಟಿಯ ಮೇಲಾಗಲೀ, ಅದರ ಒಳಗಾಗಲೀ, ಸಂಸತ್ತಿನ ಮೇಲಾಗಲೀ ಹಿಡಿತವಿರಲಿಲ್ಲ.'</p>
<p>ಕಾಂಗ್ರೆಸ್ಸಿನಲ್ಲಿನ ವಂಶಾಡಳಿತದ ಬಗ್ಗೆ ಮಾತಾಡುತ್ತ ವಾಜಪೇಯಿಯವರು ಒಮ್ಮೆ ಡಿ.ಪಿ. ತ್ರಿಪಾಠಿಯವರ ಬಳಿ ಹೇಳಿದ ಈ ಮಾತುಗಳಲ್ಲಿ ಅವರಲ್ಲಿನ ದೂರದರ್ಶಿತ್ವ ಹಾಗೂ ರಾಜನೀತಿಯ ಚತುರತೆಯ ಅಂದಾಜು ಮಾಡಬಹುದು. 'ಕಾಂಗ್ರೆಸ್ಸನ್ನು ವಂಶ ಮೋಹ ಹಾಗೂ ಪರಿವಾರ ಮೋಹ ಕಾಡುತ್ತಿದೆ. ಈ ಕಾಯಿಲೆ ಇನ್ನು ಕೆಲವೇ ದಿನಗಳಲ್ಲಿ ಎಲ್ಲ ಪಕ್ಷಗಳಲ್ಲೂ ಕಾಣಿಸಿಕೊಳ್ಳಲಿದೆ. ಆದರೆ ಜನಸಂಘದವರು ಮತ್ತು ವಾಮಪಂಥೀಯರು ಇದರಿಂದ ಹೊರತಾಗಿದ್ದಾರೆ. ಏಕೆಂದರೆ ಅವರಲ್ಲಿ ಸಂಘಟನೆ ತುಂಬಾ ಚೆನ್ನಾಗಿದೆ. ಆದರೆ ಇನ್ನುಳಿದ ಪಕ್ಷಗಳು ಕೇವಲ ಪರಿವಾರದ ಪಕ್ಷವಾಗಿ ಉಳಿದು ಬಿಡುತ್ತವೆ.' ಇಂದು ಈ ಸ್ಥಿತಿ ಕಣ್ಣಿಗೆ ಹೊಡೆದಂತೆ ಕಾಣುತ್ತಿದೆ. ಅವರ ಭವಿಷ್ಯವಾಣಿ ನಿಜವೆಂದು ಸಾಬೀತಾಯಿತು. ಈಗೀಗ ಬಿಜೆಪಿಯಲ್ಲೂ ಪರಿವಾರಮೋಹ ಕಾಣತೊಡಗಿದೆ.</p>
<p>ತುರ್ತುಪರಿಸ್ಥಿತಿ ಹೇರಬೇಕೆಂದು ಇಂದಿರಾಗಾಂಧಿಯವರು ಮೊದಲೇ ಸಿದ್ಧತೆ ಮಾಡಿಕೊಂಡಿದ್ದರು. ಅವರು ಎಲ್ಲ ವ್ಯವಸ್ಥೆಗಳನ್ನು ತಮ್ಮ ಹಿಡಿತದಲ್ಲಿಟ್ಟುಕೊಳ್ಳಲು ಬಯಸಿದ್ದರೇನು? ಇದನ್ನು ತಿಳಿಯಬೇಕಾದರೆ ಎರಡು ವರ್ಷ ಹಿಂದಕ್ಕೆ ಹೋಗಬೇಕಾಗುತ್ತದೆ. ಅಲಾಹಾಬಾದ್ ಹೈಕೋರ್ಟಿನಲ್ಲಿ ರಾಜನಾರಾಯಣ್‍ರವರ ಅಹವಾಲಿನ ಮೇಲೆ ವಿಚಾರಣೆ ನಡೆದಿತ್ತು. ತಮ್ಮ ಪಕ್ಷದ ಪರವಾಗಿ ತೀರ್ಪು ಬರುವ ಸಂಭವ ಕಡಿಮೆ ಎಂದು ಪ್ರಧಾನಮಂತ್ರಿ ಶ್ರೀಮತಿ ಇಂದಿರಾಗಾಂಧಿಯವರ ಸರ್ಕಾರವು ಮೂವರು ಜಡ್ಜುಗಳ ಹಿರಿತನವನ್ನು ಕಡೆಗಣಿಸಿ 1973ರಲ್ಲಿ ಜಸ್ಟೀಸ್ ಎ.ಎನ್. ರೇಯವರನ್ನು ಸುಪ್ರೀಂ ಕೋರ್ಟಿನ ಮುಖ್ಯ ನ್ಯಾಯಾಧೀಶರನ್ನಾಗಿ ನೇಮಿಸುವ ತೀರ್ಮಾನ ಕೈಗೊಂಡಿತು. ಜಸ್ಟೀಸ್ ಎ.ಎನ್.ರೇ. ಸಿದ್ಧಾರ್ಥ್ ಶಂಕರ್‍ರೇರವರ ಹತ್ತಿರದವರೆಂದು ಹೇಳಲಾಗುತ್ತಿತ್ತು. ಜಸ್ಟೀಸ್ ಜೆ.ಎಂ. ಶೇಲತ್, ಜಸ್ಟೀಸ್ ಕೆ.ಎಸ್. ಹೆಗಡೆ ಮತ್ತು ಜಸ್ಟೀಸ್ ಎ.ಎನ್. ಗ್ರೋವರ್ ಇವರೆಲ್ಲ ಜಸ್ಟೀಸ್ ರೇ ರವರಿಗಿಂತ ಹಿರಿಯರಾಗಿದ್ದರು. ಸನ್ನಿವೇಶ ಬಂದಾಗ ತನ್ನ ಪರವಾಗಿ ನಿಲ್ಲುವಂತಹ ಭರವಸೆಯ ನ್ಯಾಯ ವ್ಯವಸ್ಥೆಯನ್ನು ಶ್ರೀಮತಿ ಇಂದಿರಾಗಾಂಧಿಯವರು ಬಯಸುತ್ತಿದ್ದರು.</p>
<p>ರಾಷ್ಟ್ರಪತಿ ವಿ.ವಿ. ಗಿರಿಯವರು ಈ ವಿಷಯದಲ್ಲಿ ಆಕ್ಷೇಪಣೆ ಮಾಡಿದರು. ಆದರೆ ಶ್ರೀಮತಿ ಇಂದಿರಾಗಾಂಧಿಯವರು ಅವರನ್ನು ಲೆಕ್ಕಕ್ಕೇ ತೆಗೆದುಕೊಳ್ಳಲಿಲ್ಲ. ಅಲಾಹಾಬಾದ್ ಹೈಕೋರ್ಟಿನ ತೀರ್ಪಿನ ಒಂಭತ್ತು ದಿನ ಮುಂಚೆ ಜೂನ್ 3ಕ್ಕೆ ಕಾನೂನು ಮಂತ್ರಿ ಎಚ್.ಕೆ. ಗೋಖಲೆಯವರು ಪ್ರಧಾನ ಮಂತ್ರಿಯವರನ್ನು ಭೇಟಿ ಮಾಡಿ ನಂತರ ಜಸ್ಟೀಸ್ ರೇಯವರ ಸಲಹೆ ಪಡೆದರು. ಒಂದು ವೇಳೆ ಅಲಾಹಾಬಾದ್ ಹೈಕೋರ್ಟಿನ ತೀರ್ಪು ಶ್ರೀಮತಿ ಇಂದಿರಾಗಾಂಧಿಯವರಿಗೆ ವಿರುದ್ಧವಾಗಿ ಬಂದರೂ ಸಹ ಸುಪ್ರೀಂಕೋರ್ಟಿಗೆ ಅದಕ್ಕೆ ತಡೆಯೊಡ್ಡಲು ಏನೂ ಅಡ್ಡಿಯಿಲ್ಲ ಎಂದು ಜಸ್ಟೀಸ್ ರೇಯವರು ಗೋಖಲೆಯವರಿಗೆ ಹೇಳಿದ್ದರಂತೆ.</p>
<p>ಅಲಾಹಾಬಾದ್ ಹೈಕೋರ್ಟಿನಲ್ಲಿ ಶ್ರೀಮತಿ ಗಾಂಧಿಯವರ ವಿರುದ್ಧದ ಚುನಾವಣೆ ಬಗೆಗಿನ ದೂರಿನ ವಿಚಾರಣೆ ನಡೆದು ಹೋಗಿತ್ತು. ತೀರ್ಪನ್ನು ನಿರೀಕ್ಷಿಸಲಾಗುತ್ತಿತ್ತು. ಜಸ್ಟೀಸ್ ಸಿನ್ಹಾರವರ ತೀರ್ಪಿನ ನುಡಿಗಳು ಹೊರಬರಬೇಕಿತ್ತಷ್ಟೆ. ಜಸ್ಟೀಸ್ ಸಿನ್ಹಾರವರ ಆಲೋಚನೆ ಏನಿರಬಹುದು? ತೀರ್ಪು ಯಾವ ರೀತಿ ಬರಬಹುದು? ಎಂದು ತಿಳಿಯಲು ಸರ್ಕಾರದ ಕಡೆಯಿಂದ ಅನೇಕ ಪ್ರಯತ್ನಗಳಾದವು. ಆದರೆ ಯಾವುದೇ ಮಾಹಿತಿ ಸಿಗುತ್ತಿರಲಿಲ್ಲ. ಜಸ್ಟೀಸ್ ಸಿನ್ಹಾರವರು ಸಾಧು ಸಂತರನ್ನು ಹೆಚ್ಚೆಚ್ಚು ಸಂಧಿಸುತ್ತಿದ್ದರು. ಆದ್ದರಿಂದ ಸರ್ಕಾರವು ಕೆಲವು ಮಂತ್ರಿಗಳನ್ನು ಹಾಗೂ ಸಂತರನ್ನು ಸಿನ್ಹಾರವರ ಬಳಿಗೆ ಸತ್ಯ ಕೆದಕಲು ಕಳುಹಿಸಿತು. ಪರಿಣಾಮ ಶೂನ್ಯವಾಗಿತ್ತು. ಜಸ್ಟೀಸ್ ಸಿನ್ಹಾರವರು ಗೋಪ್ಯತೆಯನ್ನು ಗಮನದಲ್ಲಿಟ್ಟುಕೊಂಡು ತಮ್ಮ ತೀರ್ಪಿನ ಮುಖ್ಯಾಂಶವನ್ನು ಬಿಟ್ಟು ಉಳಿದೆಲ್ಲ ವಿಷಯಗಳನ್ನು ಸ್ಟೆನೋಗೆ ಹೇಳಿ ಟೈಪ್ ಮಾಡಿಸಿದರು. ಆದರೆ ಆಪರೇಟೀವ್ ಪಾರ್ಟನ್ನು ಹೇಳಿ ಬರೆಸಲಿಲ್ಲ. ತಾವೇ ಸ್ವತಃ ಕೈಯಿಂದ ಬರೆದರು. ಸ್ಟೆನೋರವರನ್ನು ರಜೆ ಮೇಲೆ ಕಳುಹಿಸಿದರು. ಸಂದರ್ಶನವೊಂದರಲ್ಲಿ ಕುಲದೀಪ್ ನೈಯರ್‍ರವರು ಆ ಸಮಯದ ತೀರ್ಪಿನ ಬಗ್ಗೆ ಜಸ್ಟೀಸ್ ಸಿನ್ಹಾರವರನ್ನು ಕೇಳಿದಾಗ ಜಸ್ಟೀಸ್ ಸಿನ್ಹಾರವರು ಅವರಿಗೆ ಹೇಳಿದ್ದೇನೆಂದರೆ, 'ನಾನು ಚಿಂತಿತನಾಗಿದ್ದೇನೋ ನಿಜ ಆದರೆ ಪ್ರಾಮಾಣಿಕತೆಯಿಂದ ನಿರ್ಣಯ ಕೈಗೊಳ್ಳುತ್ತೇನೆ ಎಂದು ತೀರ್ಮಾನಿಸಿಬಿಟ್ಟಿದ್ದೆ.' ಚುನಾವಣಾ ಪ್ರಚಾರದ ಸಮಯದಲ್ಲಿ ಶ್ರೀಮತಿ ಇಂದಿರಾಗಾಂಧಿಯವರು ಸರ್ಕಾರದ ಮಿಶನರಿಯ ದುರುಪಯೋಗ ಮಾಡಿದ್ದರೆಂದು ಜಸ್ಟೀಸ್ ಸಿನ್ಹಾರವರು ಒಪ್ಪಿದರು. ಜಸ್ಟೀಸ್ ಸಿನ್ಹಾರವರ ಒಂದು ತೀರ್ಪು ಭಾರತ ದೇಶದ ಅತ್ಯಂತ ಶಕ್ತಿಶಾಲಿ ಪ್ರಧಾನಮಂತ್ರಿಯನ್ನು ಮತ್ತು ರಾಜಕೀಯವನ್ನು ಅಲ್ಲಾಡಿಸಿಬಿಟ್ಟಿತು.</p>
<p>ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಹಿರಿಯ ನೇತಾರರಾದ ರಮೇಶ್ ಸಿಲೇದಾರ್ ಹೇಳುತ್ತಾರೆ, 'ತುರ್ತುಪರಿಸ್ಥಿತಿಯ ಸಮಯದಲ್ಲಿ ಹೆಚ್ಚು ದಾಳಿಗೆ ಈಡಾಗಿದ್ದೆಂದರೆ ಸಂಘ ಪರಿವಾರ ಮಾತ್ರ. ಸಂಘದ ಹಿರಿ-ಕಿರಿಯ ನಾಯಕರೆಲ್ಲರ ಬಂಧನಗಳಾದವು. ಅವರನ್ನೆಲ್ಲ ಜೈಲಿಗೆ ಕಳುಹಿಸಲಾಯಿತು. ಪ್ರಧಾನಮಂತ್ರಿ ಇಂದಿರಾಗಾಂಧಿಯವರು ಜುಲೈ 4, 1975ರಲ್ಲಿ ಆರ್‍ಎಸ್‍ಎಸ್ ಮೇಲೆ ನಿಷೇಧ ಹೇರಿದರು. ಆದರೂ ಸಂಘದ ಕಾರ್ಯಕರ್ತರು ತುರ್ತುಪರಿಸ್ಥಿತಿಯ ಸಮಯದಲ್ಲಿ ತುಂಬಾ ಸಕ್ರಿಯಪಾತ್ರ ನಿರ್ವಹಿಸಿದರು. ಯಾರ್ಯಾರು ಜೈಲಿಗೆ ಹೋಗಿರಲಿಲ್ಲವೋ ಅವರೆಲ್ಲ ಭೂಗತರಾಗಿದ್ದುಕೊಂಡು ತುರ್ತುಪರಿಸ್ಥಿತಿ ವಿರುದ್ಧ ಜನಜಾಗೃತಿ ಮಾಡುವಲ್ಲಿ ಹಾಗೂ ಜೈಲು ಸೇರಿದ ನಾಯಕರುಗಳ ಪರಿವಾರದ ಕಡೆ ಗಮನ ನೀಡುವ ಜವಾಬ್ದಾರಿ ಹೊತ್ತರು.'</p>
<p>ತುರ್ತುಪರಿಸ್ಥಿತಿ ಮುಗಿದ ನಂತರ 1977ರಲ್ಲಿ ಅವತ್ತಿನ ರಾಜಕೀಯ ಹಾಗೂ ಸಾಮಾಜಿಕ ಅವಶ್ಯಕತೆಗಳನ್ನು ಗಮನದಲ್ಲಿಟ್ಟಕೊಂಡು ಜನತಾ ಪಾರ್ಟಿಯೊಡನೆ ಸೇರಲಾಯಿತು ಎಂದು ಸಿಲೇದಾರ್‍ರವರು ಸಮರ್ಥನೆ ಮಾಡಿಕೊಳ್ಳುತ್ತಾರೆ. ಇಂದಿರಾಗಾಂಧಿಯವರನ್ನು ಸೋಲಿಸಲು ಮತ್ತು ಬದಿಗೊತ್ತಲು ಎಲ್ಲರೂ ಒಂದಾಗಲೇಬೇಕು ಎಂದು ಎಲ್ಲ ಪಕ್ಷದವರಿಗೆ ಅರಿವಾಗಿತ್ತು.</p>
<p>ತುರ್ತುಪರಿಸ್ಥಿತಿಗಿಂತ ಇನ್ನೂ ಹಿಂದೆ ಕಾಂಗ್ರೆಸ್ಸೇತರ ಪಕ್ಷಗಳನ್ನೆಲ್ಲ ಒಗ್ಗೂಡಿಸುವ ಕಾರ್ಯವನ್ನು ಜಯಪ್ರಕಾಶ ನಾರಾಯಣರು ಕೈಗೆತ್ತಿಕೊಂಡಿದ್ದರು. ಗುಜರಾತ್‍ನಲ್ಲಿ ನವನಿರ್ಮಾಣದ ಆಂದೋಲನದ ಸಫಲತೆಯ ಹಾಗೂ ಕಾಂಗ್ರೆಸ್ಸೇತರ ಸರ್ಕಾರದ ರಚನೆಯ ನಂತರ ಬಿಹಾರದಲ್ಲಿ ಕಾಂಗ್ರೆಸ್ ಸರ್ಕಾರವನ್ನು ಕೆಳಗಿಳಿಸುವ ಸಿದ್ಧತೆಗಳು ನಡೆಯತೊಡಗಿದವು. ಜೆಪಿಯವರು ಬಿಹಾರದ ಬೇರೆ ಬೇರೆ ನಗರಗಳಲ್ಲಿ ರ್ಯಾಲಿಗಳನ್ನು ಹಾಗೂ ಸಭೆಗಳನ್ನು ನಡೆಸಿ ಮುಖ್ಯಮಂತ್ರಿ ಅಬ್ದುಲ್‍ಗಫೂರ್‍ರನ್ನು ಕೆಳಗಿಳಿಸುವ ಮತ್ತು ವಿಧಾನಸಭೆಯನ್ನು ವಿಸರ್ಜಿಸುವ ಆಂದೋಲನವನ್ನು ಮತ್ತಷ್ಟು ತೀವ್ರಗೊಳಿಸತೊಡಗಿದರು. ಅದೇ ಸಂದರ್ಭದಲ್ಲಿ ಪೋಲೀಸರ ಲಾಠಿ ಜೆಪಿಯವರಿಗೂ ತಗುಲಿತು. ಅವರು ಗಾಯಗೊಂಡು ಕುಸಿದುಬಿದ್ದರು. ಒಂದು ವೇಳೆ ಜನಸಂಘದ ನಾಯಕರಾದ ನಾನಾಜಿ ದೇಶಮುಖರು ಜೆಪಿಯವರನ್ನು ಹಿಡಿದುಕೊಂಡಿರಲಿಲ್ಲವೆಂದರೆ ಇನ್ನೂ ಹೆಚ್ಚು ಏಟಾಗಿರುತ್ತಿತ್ತು. ಈ ಘಟನೆ ಜೆಪಿಯವರ ಮೇಲೆ ತುಂಬಾ ಪ್ರಭಾವ ಬೀರಿತು. ಅದರಲ್ಲೂ ಜನಸಂಘದ ಸ್ನೇಹದ ಕಾಂತಿಯ ಪ್ರಭಾವ ಹೆಚ್ಚಾಯಿತು. ವಾಜಪೇಯಿಯವರು ಹಾಗೂ ಆಡ್ವಾಣಿಯವರು ಪಾಟ್ನಾಗೆ ತೆರಳಿ ಜೆಪಿಯವರನ್ನು ನೋಡಿಕೊಂಡು ಬಂದರು. ಸಂಸತ್ತಿನಲ್ಲಿ ಈ ವಿಷಯದ ಬಗ್ಗೆ ಧ್ವನಿಯೆತ್ತಲಾಯಿತು. ನವೆಂಬರ್ 18ರಂದು ಪಾಟ್ನಾದ ಗಾಂಧಿ ಮೈದಾನದಲ್ಲಿ ಒಂದು ಐತಿಹಾಸಿಕ ರ್ಯಾಲಿ ನಡೆಯಿತು. ಲಕ್ಷಾಂತರ ಜನ ಸೇರಿದ್ದರು. ಇಲ್ಲಿಂದಲೇ ಜೆಪಿಯವರ ಕ್ರಾಂತಿಯಾತ್ರೆಗೆ ಔಪಚಾರಿಕ ನಾಂದಿ ಹಾಡಲಾಯಿತು.</p>
<p>ಕೇವಲ ವಿದ್ಯಾರ್ಥಿ ಆಂದೋಲನದಿಂದ ಅಥವಾ ಯಾವುದೇ ಒಂದು ರಾಜಕೀಯ ಪಕ್ಷದ ಕಾಂಗ್ರೆಸ್ ವಿರೋಧಿ ಚಳುವಳಿಯಿಂದ ದೃಶ್ಯ ಬದಲಾಗುವುದಿಲ್ಲ ಎಂದು ಜಯಪ್ರಕಾಶ ನಾರಾಯಣರಿಗೆ ಅನ್ನಿಸತೊಡಗಿತು. ಆದ್ದರಿಂದ ಅವರು ಕಾಂಗ್ರೆಸ್ಸೇತರ ಪಕ್ಷಗಳನ್ನೆಲ್ಲ ಒಗ್ಗೂಡಿಸ ಬಯಸಿದರು. ಆದರೆ ಇದು ಅಷ್ಟು ಸುಲಭದ ಕೆಲಸವಾಗಿರಲಿಲ್ಲ. ವಾಮಪಂಥೀಯರು ಜನಸಂಘದವರೊಡನೆ ಬೆರೆಯುವುದಿಲ್ಲ ಎಂದು ಅವರು ತಿಳಿದಿದ್ದರು ಮತ್ತು ಕಾಂಗ್ರೆಸ್ಸೇತರ ಪಕ್ಷಗಳ ನಾಯಕರುಗಳ ನಡುವಿನ ದೂರವನ್ನು ಕಡಿಮೆ ಮಾಡುವುದು ಕೂಡ ಅಷ್ಟು ಸುಲಭವಲ್ಲ ಎಂದು ಅವರು ತಿಳಿದಿದ್ದರು. ಒಂದು ದಿನ ಜೆಪಿಯವರು ವಾಜಪೇಯಿ ಹಾಗೂ ಆಡ್ವಾಣಿಯವರನ್ನು ಕರೆದು ಹೇಳಿದರು, 'ತಾವು ನಮ್ಮ ಆಂದೋಲನದಲ್ಲಿ ಜೊತೆಯಿರಬೇಕು. ತಮ್ಮ ಸಹಕಾರದ ಅವಶ್ಯಕತೆಯಿದೆ.'</p>
<p>ಜೆಪಿಯವರ ಈ ಆಮಂತ್ರಣದ ಬಗ್ಗೆ ಚರ್ಚಿಸಲು ಆಡ್ವಾಣಿಯವರು ಹೈದರಾಬಾದಿನಲ್ಲಿ ಪಾರ್ಟಿಯ ಸಭೆ ಕರೆದರು. ಇದು ಪಾರ್ಟಿಯ ಬೆಳವಣಿಗೆಗೆ ತುಂಬಾ ಸಹಾಯಕವಾಗುತ್ತದೆ ಎಂದು ಜನಸಂಘದ ನಾಯಕರುಗಳಿಗೆ ಅನ್ನಿಸತೊಡಗಿತು. ಪಾರ್ಟಿಯು ಆಂದೋಲನದಲ್ಲಿ ಭಾಗವಹಿಸಲು ಒಪ್ಪಿಕೊಂಡಿತು. ಆದರೆ ಜೆಪಿಯವರ ಈ ಪ್ರಯತ್ನವನ್ನು ಸಿಪಿಐ ಹಾಗೂ ಸಿಪಿಎಂನವರು ಕಟುವಾಗಿ ವಿರೋಧಿಸಿದರು. ಸಿಪಿಎಂನ ಮುಖ್ಯಸ್ಥರಾದ ಇ.ಎಂ.ಎಸ್ ನಂಬೂದಿರಿಪಾಡರು ಜೆಪಿಯವರನ್ನು ಭೇಟಿಯಾಗಿ ಹೀಗೆ ಹೇಳಿದರು. 'ತಾವು ಜನಸಂಘವನ್ನು ಅದು ಹೇಗೆ ಆಂದೋಲನದಲ್ಲಿ ಸೇರಿಸಿಕೊಳ್ಳುವಿರಿ? ಮಹಾತ್ಮ ಗಾಂಧಿಯವರ ಹತ್ಯೆಯ ನಂತರ ತಾವೇ ಆರ್‍ಎಸ್‍ಎಸ್ ವಿರುದ್ಧ ಮಾಡಿದ ಚಳುವಳಿಯ ನೇತೃತ್ವ ವಹಿಸಿದ್ದಿರಿ?' ಕೊಲ್ಕೊತಾದಲ್ಲಿ ಜೆಪಿಯವರ ವಿರುದ್ಧ ಪೋಸ್ಟರ್ ಕಾಣಿಸಿಕೊಂಡವು. ಅವುಗಳಲ್ಲಿ ಬರೆಯಲಾಗಿತ್ತು, 'ಜೆಪಿ ಜನಸಂಘ ಏಕ್ ಆಚೆ.' (ಜೆಪಿ ಮತ್ತು ಜನಸಂಘ ಒಂದೇ ತಾನೆ?)</p>
<p>ಬಿಹಾರದ ಚಳುವಳಿ ನಡೆದು ಒಂದು ವರ್ಷ ಕಳೆದ ನೆನಪಿಗಾಗಿ 1975ರ ಮಾರ್ಚ 6ರಂದು ಸಂಸತ್ತಿನ ಹೊರಗೆ ವಿರೋಧ ಪ್ರದರ್ಶನದ ಕಾರ್ಯಕ್ರಮ ಹಮ್ಮಿಕೊಳ್ಳಲು ನಿರ್ಧರಿಸಲಾಯಿತು. ತಮ್ಮ ತಮ್ಮ ಬಾವುಟಗಳನ್ನು ಬಿಟ್ಟು ಒಂದೇ ವೇದಿಕೆಗೆ ಬಂದರೆ ಮಾತ್ರ ಕಾಂಗ್ರೆಸ್ಸಿನ ವಿರುದ್ಧ ಹೋರಾಡಲು ಸಾಧ್ಯ ಎಂದು ಎಲ್ಲ ಪಕ್ಷಗಳನ್ನು ಕೇಳಿಕೊಳ್ಳಲಾಯಿತು. ಜನಸಂಘ ಕೂಡ ಈ ಪ್ರದರ್ಶನದಲ್ಲಿ ತನ್ನ ಪಾಲು ನೀಡಿತು. ಮಾರನೇ ದಿನ ಮಾರ್ಚ್ 7ರಂದು ಜನಸಂಘವು ಇಡೀ ದೇಶದಿಂದ ಬಂದಿದ್ದ ತನ್ನೆಲ್ಲ ಕಾರ್ಯಕರ್ತರುಗಳಿಗಾಗಿ ಒಂದು ರಾಷ್ಟ್ರೀಯ ಅಧಿವೇಶನ ನಡೆಸಿತು. ಈ ಅಧಿವೇಶನದಲ್ಲಿ ನಲವತ್ತು ಸಾವಿರಕ್ಕಿಂತ ಹೆಚ್ಚು ಕಾರ್ಯಕರ್ತರು ಭಾಗವಹಿಸಿದ್ದರು. ಈ ಅಧಿವೇಶನದಲ್ಲಿ ವಿಶೇಷ ಅತಿಥಿಯಾಗಿ ಆಗಮಿಸಬೇಕೆಂದು ವಾಜಪೇಯಿ ಹಾಗೂ ಆಡ್ವಾಣಿಯವರು ಜೆಪಿಯವರನ್ನು ಆಹ್ವಾನಿಸಿದರು. ಜೆಪಿಯವರು ಒಪ್ಪಿದರು. ಜನಸಂಘಕ್ಕೆ ಸರ್ಟಿಫಿಕೇಟ್ ನೀಡುತ್ತ ಜೆಪಿಯವರು ಹೇಳಿದರು, 'ಜನಸಂಘವೇನಾದರೂ ಫಾಸಿಸ್ಟ್ ಆದರೆ ಜಯಪ್ರಕಾಶ ನಾರಾಯಣ ಕೂಡ ಫಾಸಿಸ್ಟ್ ಅಂತ ಅರ್ಥ.' ಆ ದಿನ ಮುಂದಿನ ದಾರಿ ಗೋಚರವಾಯಿತು.</p>
<p>ಒಂದು ವರ್ಷ ಕಳೆಯುತ್ತಾ ಹೋದಂತೆ ದೇಶದಾದ್ಯಂತ ತುರ್ತುಪರಿಸ್ಥಿತಿ ವಿರುದ್ಧ ಧ್ವನಿಗಳೇಳತೊಡಗಿದವು. ಶ್ರೀಮತಿ ಇಂದಿರಾಗಾಂಧಿಯವರ ಇಪ್ಪತ್ತು ಸೂತ್ರಗಳ ಕಾರ್ಯಕ್ರಮಗಳು ಹಾಗೂ ಸಂಜಯ್‍ಗಾಂಧಿಯ ಐದು ಸೂತ್ರಗಳ ಕಾರ್ಯಕ್ರಮಗಳಿಂದ ಜನರು ಚಿಂತಿತರಾದಂತೆ ಕಂಡರು. ಜನರು ಸಿಟ್ಟಿಗೇಳಲು ಕಾರಣವಾದ ಪ್ರಮುಖ ಅಂಶವೆಂದರೆ ಸರ್ಕಾರದ ಸಂತಾನ ನಿಯಂತ್ರಣಾ ಯೋಜನೆ. ತಮ್ಮ ತಮ್ಮ ವರದಿಗಳನ್ನು ಚೆನ್ನಾಗಿ ಸಿದ್ಧಪಡಿಸಲು ಸರ್ಕಾರದ ಎಲ್ಲ ಆಫೀಸರುಗಳು ಹಾಗೂ ನಾಯಕರುಗಳು ಬಲವಂತವಾಗಿ ಈ ಸಂತಾನ ನಿಯಂತ್ರಣಾ ಯೋಜನೆಯನ್ನು ಪಾಲಿಸಿದರು. ಕಚ್ಚಾ ವಾಸಸ್ಥಳಗಳು ಹಾಗೂ ಕಾನೂನು ಬಾಹಿರ ವಾಸಸ್ಥಳಗಳನ್ನು ನಿರ್ಮೂಲನಗೊಳಿಸಲು ನಡೆದ ಸರ್ಕಾರದ ಅಕ್ರಮ ಒತ್ತುವರಿ ತೆರವಿನ ಚಳುವಳಿಯೂ ಕಾಂಗ್ರೆಸ್ಸಿನ ಮುಖಕ್ಕೆ ಹೆಚ್ಚು ಮಸಿಬಳಿಯಿತು. ಆದರೂ ದೇಶದಲ್ಲಿ ಒಳ್ಳೆಯ ವಾತಾವರಣವಿದೆ, ಎಲ್ಲ ಕಡೆ ಕಾಂಗ್ರೆಸ್ ಸರ್ಕಾರದ ಪ್ರಶಂಸೆ ನಡೆದಿದೆ ಎಂಬ ಸುಳ್ಳು ವರದಿಯನ್ನು ಇಂದಿರಾಗಾಂಧಿಯವರನ್ನು ಮೆಚ್ಚಿಸುವುದಕ್ಕಾಗಿಯೇ ಕಳುಹಿಸತೊಡಗಿದರು. ಕಳೆದ ಎರಡು ವರ್ಷಗಳಿಂದ ಯಾವುದೇ ವಿರೋಧ ಪಕ್ಷಗಳ ಹೆಸರೂ ಕಾಣೆಯಾಗಿರುವುದರಿಂದ ಈಗೇನಾದರೂ ಚುನಾವಣೆಗಳು ನಡೆದರೆ ಶ್ರೀಮತಿ ಇಂದಿರಾಗಾಂಧಿಯವರು ಭಾರಿ ಬಹುಮತಗಳಿಂದ ಗೆದ್ದು ಬರುವರು ಎಂಬ ವರದಿಯನ್ನು ಹೊಗಳುಭಟ್ಟ ಚಮಚಾ ನಾಯಕರುಗಳು ಇಂದಿರಾಗಾಂಧಿ ಹಾಗೂ ಸಂಜಯ್‍ಗಾಂಧಿಯವರ ಮುಂದೆ ಇಟ್ಟರು. ಸಾರ್ವತ್ರಿಕ ಚುನಾವಣೆ ನಡೆಸಲು ಶ್ರೀಮತಿ ಇಂದಿರಾಗಾಂಧಿಯವರು ಮನಸ್ಸು ಮಾಡಿದರು. ಮತ್ತು ಅದಕ್ಕಿಂತ ಮುಂಚೆ ಜೈಲುಗಳಲ್ಲಿದ್ದ ರಾಜಕೀಯ ನಾಯಕರುಗಳನ್ನು ಬಿಡುಗಡೆಗೊಳಿಸಲಾಯಿತು. ಬೆಂಗಳೂರು ಜೈಲಿನಿಂದ ಮಧು ದಂಡವತೆ ಹಾಗೂ ಲಾಲ್‍ಕೃಷ್ಣ ಆಡ್ವಾಣಿಯವರನ್ನು ಬಿಡುಗಡೆಗೊಳಿಸಿದರೆ ದೆಹಲಿಯ ಜೈಲಿನಿಂದ ವಾಜಪೇಯಿಯವರನ್ನು ಬಿಡುಗಡೆಗೊಳಿಸಲಾಯಿತು. ಮೊರಾರ್ಜಿ ದೇಸಾಯಿಯವರನ್ನು ಹರಿಯಾಣದ ಜೈಲಿನಿಂದ ಬಿಡುಗಡೆಗೊಳಿಸಲಾಯಿತು. 1977ರ ಜನವರಿ 23ರಂದು ಪ್ರಧಾನಿ ಇಂದಿರಾಗಾಂಧಿಯವರು ಮಾರ್ಚ್‍ನಲ್ಲಿ ಚುನಾವಣೆಗಳು ನಡೆಯುವುವವೆಂದು ಘೋಷಿಸಿದರು.</p>
<p>ತುರ್ತುಪರಿಸ್ಥಿತಿಯಿದ್ದಾಗಲೇ ಜೆಪಿಯವರು ಜನತಾ ಪಾರ್ಟಿಯನ್ನು ಕಟ್ಟುವ ಕುರಿತು ಮುಂಬಯಿಯಲ್ಲಿ ಒಂದು ಸಭೆ ಕರೆದಿದ್ದರು. ಎರಡು ದಿನಗಳವರೆಗೆ ನಡೆದ ಈ ಸಭೆಯಲ್ಲಿ ಚರಣ್ ಸಿಂಹರೂ ಕೂಡ ಇದ್ದರು. ವಿರೋಧ ಪಕ್ಷಗಳೆಲ್ಲವೂ ಒಂದಾಗದ ಹೊರತು ಕಾಂಗ್ರೆಸ್ಸನ್ನು ಸೋಲಿಸಲು ಸಾಧ್ಯವಿಲ್ಲವೆಂದು ಹಾಗೂ ಎಲ್ಲಾ ಪ್ರತಿಪಕ್ಷಗಳು ಒಂದಾಗುವುದೆಂದರೆ ಹೊಂದಾಣಿಕೆಯಲ್ಲ ಬದಲಾಗಿ ಎಲ್ಲರೂ ಒಂದೇ ಪಕ್ಷವಾಗಿ ಬದಲಾಗುವುದಾಗಿದೆ ಎಂದು ಜೆಪಿಯವರು ಹೇಳಿದರು.</p>
<p>ಇದಕ್ಕೋಸ್ಕರ ನಾಲ್ವರು ಸದಸ್ಯರ ಒಂದು ಕಮಿಟಿ ರಚಿಸಲಾಯಿತು. ಕಾಂಗ್ರೆಸ್ಸಿನ ಕಡೆಯಿಂದ ಶಾಂತಿಭೂಷಣ್, ಜನಸಂಘದ ಪರವಾಗಿ ಓಂಪ್ರಕಾಶ ತ್ಯಾಗಿ, ಸೋಷಿಯಲಿಸ್ಟ್ ಪಾರ್ಟಿಯಿಂದ ಎನ್.ಜಿ. ಗೋರೆ ಮತ್ತು ಮುಂದೆ ದೇಸಾಯಿಯವರ ಸರ್ಕಾರದಲ್ಲಿ ಹಣಕಾಸು ಮಂತ್ರಿಗಳಾದ ಹರಿಭಾಯಿ ಪಟೇಲರು ಸ್ವತಂತ್ರ ಪಕ್ಷವಾದ ಲೋಕದಳದ ಪರವಾಗಿ ಇದ್ದರು. ಸಭೆಯಲ್ಲಿ ಪಾರ್ಟಿಯ ನೀತಿನಿಯಮಗಳಿಗಾಗಿ ಸಮಾಜವಾದ ಹಾಗೂ ಧರ್ಮನಿರಪೇಕ್ಷತಾವಾದವನ್ನು ಅಂದರೆ ಸೋಷಿಯಲಿಸಂ ಹಾಗೂ ಸೆಕ್ಯುಲರಿಸಂನ್ನು ಸ್ವೀಕರಿಸಲಾಯಿತು. ಜನಸಂಘವೂ ಕೂಡ ಇದನ್ನು ಒಪ್ಪಿಕೊಂಡಿತು. ಆಗ ಆ ಹೊಸ ಪಕ್ಷಕ್ಕೆ ಜನತಾ ಪಾರ್ಟಿ ಎಂದು ಹೆಸರಿಡಲಾಯಿತು. ಜನತಾ ಪಾರ್ಟಿಯಲಿದ್ದ ಎಲ್ಲಾ ನಾಯಕರುಗಳ ಒಪ್ಪಿಗೆ ಪಡೆಯಲು ಆ ಪಕ್ಷದ ದೃಷ್ಟಿಕೋನ ಪತ್ರವನ್ನು ಜೈಲುಗಳಿಗೆ ಕಳುಹಿಸಿಕೊಡಲಾಯಿತು.</p>
<p>ಪ್ರತಿ ಪಕ್ಷಗಳಿಗೆಲ್ಲ ಒಂದಾಗಲು ಜೆಪಿಯವರು ಕರೆಕೊಟ್ಟಿದ್ದರು ಹಾಗೂ ಆ ಬಗ್ಗೆ ಸಭೆಗಳು ನಡೆಯುತ್ತಿದ್ದವು. ಆಗ ನಾನಾಜಿ ಪಕ್ಷಗಳ ಸಮಗ್ರ ಒಕ್ಕೂಟಕ್ಕೆ ಬದಲಾಗಿ ಸ್ವತಂತ್ರ ಪಕ್ಷಗಳ ಒಕ್ಕೂಟವನ್ನು ಬಯಸುತ್ತಿದ್ದರು. ಹೀಗಾಗಿ ಒಂದು ಸಭೆಯಲ್ಲಿ ಚರಣ್‍ಸಿಂಹರು ಹೇಳಿದರು, 'ನಾನಾಜಿಯವರು ಕಿತ್ತಳೆಹಣ್ಣು ಕೇಳುತ್ತಿದ್ದಾರೆ. ಒಳಗಡೆ ಬೇರೆ ಬೇರೆ. ಹೊರಗೆ ಒಂದೇ. ಆದರೆ ರಾಜಕೀಯದಲ್ಲಿ ಇದು ಸಾಧ್ಯವಿಲ್ಲ.' ಜನತಾ ಪಾರ್ಟಿಗೆ ಸೇರಿಕೊಳ್ಳುವ ವಿಷಯದಲ್ಲಿ ವಾಜಪೇಯಿಯವರು ಎಚ್.ವಿ. ಕಾಮತ್‍ರಿಗೆ ಹೀಗೆ ಹೇಳಿದರು, 'ನಮ್ಮದಂತೂ ಯಾವುದೇ ಷರತ್ತಿಲ್ಲ. ನಾವು ನಿಮಗೆ ಬ್ಲಾಂಕ್ ಚೆಕ್ ಕೊಡುತ್ತಾ ಇದ್ದೇವೆ.' ಆದರೆ ಕಾಮತರು ವಾಜಪೇಯಿಯವರಿಗೆ ಹೇಳಿದರು, 'ನೀವು ಕೊಟ್ಟ ಬ್ಲಾಂಕ್ ಚೆಕ್ ನಿಜವಾಗಲೂ ಬ್ಲಾಂಕ್ ಆಗಿದೆ. ಇದರಲ್ಲಿ ತಾರೀಖು, ಹಣ ಹಾಗೂ ಸಹಿ ಮೂರೂ ಇಲ್ಲ.'</p>
<p>ಹಿರಿಯ ಪತ್ರಕರ್ತರಾದ ಕುಲದೀಪ್ ನೈಯರ್‍ರವರು ಹೇಳುತ್ತಾರೆ, 'ಜನತಾ ಪಾರ್ಟಿ ರಚಿಸುವ ತೀರ್ಮಾನವನ್ನು ಜಯಪ್ರಕಾಶ ನಾರಾಯಣರು ಮತ್ತು ಆಚಾರ್ಯ ಕೃಪಲಾನಿಯವರು ಕೈಗೊಂಡರು. ಜೆಪಿಯವರು ಸ್ವತಃ ಮೊದಲು ರಾಜಕೀಯ ಪಕ್ಷ ರಚಿಸುವುದಕ್ಕೆ ಒಪ್ಪಿರಲಿಲ್ಲ. ಆದರೆ ನಂತರ ಎಲ್ಲರೂ ತಿಳಿ ಹೇಳಿದ ಮೇಲೆ ಜನತಾ ಪಾರ್ಟಿ ರಚಿಸಲು ಒಪ್ಪಿಕೊಂಡರು. ಆಗಲೇ ಅವರು ಕಾಂಗ್ರೆಸ್ಸೇತರ ಪಕ್ಷಗಳಿಗೆಲ್ಲ ಒಂದಾಗಲು ಕರೆ ಕೊಟ್ಟಿದ್ದು. ಎಲ್ಲ ಪಕ್ಷಗಳೂ ಒಗ್ಗೂಡಿ ಒಂದೇ ಪಕ್ಷವಾಗಲಿಲ್ಲವೆಂದರೆ ಕಾಂಗ್ರೆಸ್ಸನ್ನು ಸೋಲಿಸಲು ಸಾಧ್ಯವೇ ಇಲ್ಲ ಎಂಬುದು ಜೆಪಿಯವರ ದೃಢ ನಂಬಿಕೆಯಾಗಿತ್ತು. ಹೊಂದಾಣಿಕೆಯಿಂದ ಕಾಂಗ್ರೆಸ್ಸನ್ನು ಸೊಲಿಸಲಾಗದು ಎಂಬುದು ಅವರ ಅಭಿಪ್ರಾಯವಾಗಿತ್ತು. ಒಂದೇ ವೇದಿಕೆಯಡಿ ಬರಬೇಕಾಗಿದೆ ಎನ್ನುತ್ತಿದ್ದರು. ಬಹಳಷ್ಟು ಜನರು ಸಿದ್ಧರಾದರು. ಜನಸಂಘವು ಆ ಹೊತ್ತಿಗಾಗಲೇ ಒಂದು ದೊಡ್ಡ ಪಾರ್ಟಿಯಾಗಿತ್ತು ಮತ್ತು ವಾಜಪೇಯಿಯವರು ಲೋಕಪ್ರಿಯ ನಾಯಕರಾಗಿದ್ದರು. ಆದರೆ ಆಗ ಜನಸಂಘವು ಒಂದು ರೀತಿ ಅಸ್ಪೃಶ್ಯ ಪಾರ್ಟಿಯಾಗಿತ್ತು. ಯಾರೂ ಅವರೊಡನೆ ಸೇರಲು ಬಯಸುತ್ತಿರಲಿಲ್ಲ.</p>
<p>ಜನತಾ ಪಾರ್ಟಿಯನ್ನು ಸೇರಿಕೊಂಡಿದ್ದರಿಂದ ಜನಸಂಘದ ನಾಯಕರುಗಳ ಸ್ನೇಹ, ವಿಶ್ವಾಸಗಳು ಹೆಚ್ಚಾಯಿತೆಂದು ಕುಲದೀಪ್ ನೈಯರ್ ಹೇಳುತ್ತಾರೆ. ಆರ್‍ಎಸ್‍ಎಸ್ ಆಗ ಹಿಂದೆ ಸರಿದಿತ್ತು. ಮುಂದೆ ಬರಲೇ ಇಲ್ಲ. ನೈಯರ್‍ರವರ ಪ್ರಕಾರ ಜೆಪಿಯವರು ಜನಸಂಘದವರಿಗೆ ಮತ್ತೆ ಎರಡನೇ ಸದಸ್ಯತ್ವವನ್ನು ಇಟ್ಟುಕೊಳ್ಳಬೇಡಿ ಎಂದು ಹೇಳಿದ್ದರಂತೆ ಅಂದರೆ ಆರ್‍ಎಸ್‍ಎಸ್ ಜೊತೆ ಬೆರೆಯದಿರಿ ಎಂದರ್ಥ. ಮೊದಲು ಜನಸಂಘದ ಸದಸ್ಯರು ಹಾಗೇ ಮಾಡುತ್ತೇವೆ ಎಂದು ಹೇಳಿದ್ದರು. ನಂತರ ಹಾಗೆ ನಡೆದುಕೊಳ್ಳಲಿಲ್ಲ. ಇದರಿಂದ ಜೆಪಿಯವರಿಗೆ ಆಘಾತವಾಯಿತು ಹಾಗೂ ಅವರ ವರ್ತನೆ ಜೆಪಿಯವರಿಗೆ ಹಿಡಿಸಲಿಲ್ಲ. ವಿಶ್ವಾಸದ್ರೋಹದಂತೆ ಜೆಪಿಯವರಿಗೆ ಅನುಭವವಾಯಿತು. ಯಾವ ದಿನ ಚುನಾವಣೆಗಳ ಘೋಷಣೆಯನ್ನು ಪ್ರಧಾನಮಂತ್ರಿ ಶ್ರೀಮತಿ ಇಂದಿರಾಗಾಂಧಿಯವರು ಮಾಡಿದರೋ ಅದೇ ದಿನ ಜೆಪಿಯವರು ಜನತಾ ಪಾರ್ಟಿಯ ರಚನೆಯ ಘೋಷಣೆ ಮಾಡಿದ್ದು ನೋಡಿ ಇಂದಿರಾಗಾಂದಿಯವರಿಗೆ ಕಡಿಮೆ ಗಾಬರಿಯೇನೂ ಆಗಲಿಲ್ಲ. ಹೊಸ ಪಾರ್ಟಿಯಲ್ಲಿ ಕಾಂಗ್ರೆಸ್(ಒ), ಜನಸಂಘ, ಸೋಷಿಯಲಿಸ್ಟ್ ಫಾರ್ಟಿ ಮತ್ತು ಲೋಕದಳಗಳ ಸೇರುವಿಕೆಯ ಘೋಷಣೆ ಮಾಡಲಾಯಿತು. 28 ಸದಸ್ಯರ ಪಾರ್ಟಿಯ ಎಗ್ಸಿಕ್ಯೂಟಿವ್ ಕಮಿಟಿಯನ್ನು ರಚಿಸಲಾಯಿತು. ಮೊರಾರ್ಜಿ ದೇಸಾಯಿಯವರನ್ನು ಛೇರ್‍ಮೆನ್ ಆಗಿಯೂ ಮಾಡಲಾಯಿತು. ಲಾಲ್‍ಕೃಷ್ಣ ಆಡ್ವಾಣಿ, ಮಧು ಲಿಮಯೆ, ಸುರೇಂದ್ರ ಮೋಹನ್ ಹಾಗೂ ರಾಮ್‍ಧನ್‍ರನ್ನೂ ಮಹಾ ಕಾರ್ಯದರ್ಶಿಗಳಾಗಿ ನಿಯುಕ್ತಿಗೊಳಿಸಲಾಯಿತು.</p>
<p>ಜನತಾ ಪಾರ್ಟಿಯಲ್ಲಿ ವಿಲೀನವಾಗುವುದು ಜನಸಂಘದ ಕಾರ್ಯಕರ್ತರಿಗೆ ಸ್ವಲ್ಪವೂ ಹಿಡಿಸುತ್ತಿರಲಿಲ್ಲ. ವಿಲೀನಕ್ಕೆ ಸಂಬಂಧಿಸಿದಂತೆ ಸಾಮೂಹಿಕ ಅಭಿಪ್ರಾಯ ಸಂಗ್ರಹಿಸಿ ತೀರ್ಮಾನಕ್ಕೆ ಬರಲು ದೆಹಲಿಯಲ್ಲಿ ಜನಸಂಘದ ಕಾರ್ಯಕರ್ತರ ಸಮ್ಮೇಳನ ನಡೆಸಲಾಯಿತು. ವಾಜಪೇಯಿಯವರು ತಮ್ಮದೇ ಶೈಲಿಯಲ್ಲಿ ಹೇಳಿದರು, 'ನವ ಭಾರತದ ನಿರ್ಮಾಣಕ್ಕೋಸ್ಕರ ಭಾರತದ ಜನತೆಯ ಗೌರವ ಕಾಪಾಡುತ್ತ ತುರ್ತುಪರಿಸ್ಥಿತಿಯ ಸಮುದ್ರ ಮಂಥನದ ನಂತರ ರಚಿತವಾದ ಜನತಾ ಪಾರ್ಟಿಯಲ್ಲಿ ನಮ್ಮ ಇಪ್ಪತ್ತೈದು ವರ್ಷಗಳ ಜನಸಂಘವನ್ನು ನಾಳೆ ನಾವು ವಿಸರ್ಜಿಸಲು ಹೊರಟಿದ್ದೇವೆ. ನಮ್ಮ ಹಳೆಯ ನೌಕೆಯನ್ನು ಸ್ವತಃ ನಾವೇ ಮುಳುಗಿಸಲಿದ್ದೇವೆ. ಜನಸಂಘದ ದೀಪವನ್ನು ನಮ್ಮದೇ ಕೈಗಳಿಂದ ಆರಿಸುತ್ತಿದ್ದೇವೆ.'</p>
<p>ವಾಜಪೇಯಿಯವರು ಹೇಳಿದರು. 'ಇಪ್ಪತ್ತೈದು ವರ್ಷಗಳಲ್ಲಿ ಜನಸಂಘಕ್ಕೋಸ್ಕರ ನಾವು ಮಾಡಿದ ಬಲಿದಾನ, ಹರಿಸಿದ ರಕ್ತ, ಪರಿಶ್ರಮಗಳ ಪರಾಕಾಷ್ಠತೆಗಳನ್ನು ನೆನೆದು ಇಂದಿನ ಈ ಸಂಕ್ರಮಣ ಕಾಲದಲ್ಲಿ ನಮ್ಮ ಒಂದು ಕಣ್ಣಿನಲ್ಲಿ ದುಃಖದ ಕಣ್ಣೀರು ಇನ್ನೊಂದು ಕಣ್ಣಿನಲ್ಲಿ ಆನಂದದ ಬಾಷ್ಪ ಬರುತ್ತಿದೆ. ಜನತಾ ಪಾರ್ಟಿಯ ಜನನವಾಗುತ್ತಿದೆ ಎಂದು ಸಂತೋಷವಾಗುತ್ತಿದೆ. ತುರ್ತುಪರಿಸ್ಥಿತಿಯ ಸಮುದ್ರಮಂಥನದ ಸಮಯದಲ್ಲಿ ಬಂದ ಹಾಲಾಹಲವನ್ನು ನಾವೆಲ್ಲ ಭಗವಾನ್ ಶಂಕರನಂತೆ ಪ್ರಾಶನ ಮಾಡಿದ್ದೇವೆ. ಜನತಾ ಪಾರ್ಟಿಯ ಮಾಧ್ಯಮದ ಮೂಲಕ ಜನರಿಗೆ ಅಮೃತ ಕೊಡಲು ಹೊರಟಿದ್ದೇವೆ.</p>
<p>ತುರ್ತುಪರಿಸ್ಥಿತಿಯ ಕಾಲದ ಗಾಡಾಂಧಕಾರದಲ್ಲಿ ಜನಸಂಘದ ದೀಪವು ಬೆಳಕು ನೀಡುವ ಕೇಂದ್ರವಾಗಿತ್ತು. ಈಗ ಸೂರ್ಯೋದಯವಾಗಿದೆ. ದೀಪ ಆರಿಸುವ ಸಮಯ ಬಂದಿದೆ ಎಂದು ವಾಜಪೇಯಿಯವರು ಕಾರ್ಯಕರ್ತರಿಗೆ ಅರ್ಥ ಮಾಡಿಸಿದರು.</p>
<p>ಜನತಾ ಪಾರ್ಟಿಯ ಜೊತೆಯಲ್ಲಿಯೇ ದೇಶದಾದ್ಯಂತ ರಾಜಕೀಯ ವಾತಾವರಣವು ಬದಲಾಗತೊಡಗಿತು ಮತ್ತು ಇಂದಿರಾಗಾಂಧಿಯವರ ಸರ್ಕಾರದಲ್ಲಿ ಅಸಂತುಷ್ಟರಾದ ಅನೇಕ ಮಂತ್ರಿಗಳು ಕಾಂಗ್ರೆಸ್ ಬಿಟ್ಟು ಜನತಾ ಪಾರ್ಟಿಗೆ ಬರಲು ಸಿದ್ಧರಾದರು. 1977ರ ಫೆಬ್ರವರಿ 2ರಂದು ಪ್ರಧಾನಮಂತ್ರಿ ಶ್ರೀಮತಿ ಇಂದಿರಾಗಾಂಧಿಯವರಿಗೆ ಬಹಳ ದೊಡ್ಡ ಆಘಾತವಾಯಿತು. ಏಕೆಂದರೆ ಅವರ ಸರ್ಕಾರದ ಹಿರಿಯ ಮಂತ್ರಿಗಳೂ ಹಾಗೂ ಪರಿಶಿಷ್ಟ ಜಾತಿಯ ಉನ್ನತ ನಾಯಕರೂ ಆದ ಬಾಬು ಜಗಜೀವನರಾಂರವರು ರಾಜೀನಾಮೆ ಸಲ್ಲಿಸಿದ್ದರು. ಸ್ವತಂತ್ರ ಭಾರತದ ಎಲ್ಲ ಸರ್ಕಾರಗಳಲ್ಲಿ ಬಾಬು ಜಗಜೀವನರಾಂರವರು ಮಂತ್ರಿಗಳಾಗಿದ್ದರು. ಕಾಂಗ್ರೆಸ್ಸಿನ ಮತ್ತೊಬ್ಬ ಉನ್ನತ ನಾಯಕರಾದ ಹೇಮವತಿ ನಂದನ್‍ಬಹುಗುಣ ಮತ್ತು ಒರಿಸ್ಸಾದ ನಂದಿನಿ ಸತಪಥಿಯವರ ಜೊತೆ ಸೇರಿ ಬಾಬು ಜಗಜೀವನರಾಂರವರು 'ಕಾಂಗ್ರೆಸ್ ಫಾರ್ ಡೆಮೊಕ್ರಸಿ' ಎಂಬ ಹೊಸ ಪಾರ್ಟಿ ಕಟ್ಟಿದರು.</p>
<p>ವಾಜಪೇಯಿಯವರು ನಿಜವಾಗಲೂ ರಾಜಕೀಯದ ಮೆಟ್ಟಿಲುಗಳನ್ನು ಹತ್ತುತ್ತಿದ್ದರೋ ಅಥವಾ ಮತ್ತೆ ಅದರ ಬಲೆಯಲ್ಲಿ ಸಿಲುಕುತ್ತಾ ಬಿಡಿಸಿಕೊಳ್ಳುತ್ತಿದ್ದರೋ ಆದರೆ ಅವರ ಕವಿ ಮನಸ್ಸಿನಲ್ಲಿ ಭಾವನೆಗಳ ಮಳೆ ಮಾತ್ರ ಎಂದೂ ನಿಲ್ಲಲಿಲ್ಲ. 1977ರ ಫೆಬ್ರವರಿ 7ರಂದು ತುರ್ತುಪರಿಸ್ಥಿತಿಯ ನಂತರ ಭೋಪಾಲ್‍ನಲ್ಲಿನ ಒಂದು ಸಾರ್ವಜನಿಕ ಸಭೆಯಲ್ಲಿ ಅವರೊಂದು ಕವಿತೆ ವಾಚಿಸಿದರು. ಆ ಸಮಯದಲ್ಲಿ ಕೈಲಾಶ್‍ಜೋಷಿ ಅವರ ಜೊತೆಯಲ್ಲಿದ್ದರು.</p>
<p class="text-center">ಬಹಳ ದಿನಗಳ ನಂತರ ಸಿಕ್ಕರು ಹುಚ್ಚರೆಲ್ಲ<br /> ಎಷ್ಟೊಂದು ಕತೆಗಳಿವೆ ಹೇಳಲು ಕೇಳಲು..!<br /> ಉಸಿರಾಡಲು ಬಿಡು ಸ್ವಲ್ಪ ಬಯಲ ಗಾಳಿಯಲಿ<br /> ಯಾರು ಬಲ್ಲರು..ಈ ಸ್ವತಂತ್ರತೆ ಇನ್ನೆಷ್ಟು ದಿನವೆಂದು..?</p>
<p>ಮಾರ್ಚ್ 16ಕ್ಕೆ ಚುನಾವಣೆಗಳಾಗಬೇಕಿತ್ತು. ಕಾಂಗ್ರೆಸ್ಸೇತರ ಪಕ್ಷಗಳಿಗೆ (ಅಥವಾ ಪ್ರತಿಪಕ್ಷಗಳೆಂದು ಹೇಳೋಣ) ಚುನಾವಣಾ ಸಿದ್ಧತೆಗಾಗಿ ಬಹಳ ಕಡಿಮೆ ಸಮಯ ಉಳಿದಿತ್ತು ಮತ್ತು ಅವರ ಬಳಿ ಹಣ ಇರಲಿಲ್ಲ. ಯಾವುದೇ ಚುನಾವಣಾ ಚಿಹ್ನೆಯೂ ಇರಲಿಲ್ಲ. ಇದಕ್ಕಿಂತ ಮೊದಲು ಅವರೆಲ್ಲ ಬೇರೆ ಬೇರೆ ಚಿನ್ಹೆಗಳಲ್ಲಿ ಸ್ಪರ್ಧಿಸಿ ಗೆಲ್ಲುತ್ತಿದ್ದರು. ಸಂಸತ್ತಿಗೆ ತೆರಳುತ್ತಿದ್ದರು.</p>
<p>ಜನತಾ ಪಕ್ಷದ ಬಾವುಟ ಹಾಗೂ ಚಿಹ್ನೆಗೆ ಸಂಬಂಧಿಸಿದಂತೆ ಮೊರಾರ್ಜಿದೇಸಾಯಿಯವರ ಮನೆಯಲ್ಲಿ ಎಲ್ಲ ನಾಯಕರುಗಳ ಸಭೆ ಜರುಗಿತು. ಸಭೆಯಲ್ಲಿ ವಾಜಪೇಯಿ, ಆಡ್ವಾಣಿ, ಪೀಲುಮೋದಿ, ಚರಣ್ ಸಿಂಹ್, ಹಾಗೂ ಇತರೆ ನಾಯಕರುಗಳು ಉಪಸ್ಥಿತರಿದ್ದರು. ಸ್ವತಂತ್ರ ಪಾರ್ಟಿಯ ನಾಯಕರುಗಳು ಹಾಗೂ ಪೀಲುಮೋದಿಯವರು ಮೊದಲು 'ನೀಲಿ ಬಣ್ಣದ ಬಾವುಟವಿರಲೆಂಬುದು ನನ್ನ ಅಭಿಪ್ರಾಯವಾಗಿದೆ' ಎಂದರು. ಇದಕ್ಕೆ ಚೌಧರೀ ಚರಣ್ ಸಿಂಹರು ಒಪ್ಪಿಗೆ ಸೂಚಿಸುತ್ತ ಹೇಳಿದರು.. 'ಬಾವುಟ ಒಂದೇ ಬಣ್ಣದ್ದಾಗಿರಲೆಂಬುದೇ ನನ್ನ ಅಭಿಮತ. ಆದರೆ ನೀಲಿಯಲ್ಲ, ಹಸಿರಿನದಾಗಿರಲಿ. ಏಕೆಂದರೆ ಅದು ಬೇಸಾಯದ ಬಣ್ಣ. ಇದರಿಂದ ರೈತರೊಡನೆ ನಾವಿದ್ದೇವೆಂದು ಗುರ್ತಿಸಿಕೊಳ್ಳುವುದಕ್ಕೆ ಸಹಾಯವಾದಂತಾಗುತ್ತದೆ.'</p>
<p>ಕಾಂಗ್ರೆಸ್(ಒ) ನ ನಾಯಕರಾದ ಸಿಕಂದರ್‍ಭಕ್ತ್‍ರವರು ಸಿಟ್ಟುಗೊಂಡು ನುಡಿದರು, 'ಅದು ಹೇಗೆ ಹಸಿರು ಬಾವುಟ ಮಾಡುತ್ತೀರಿ? ಅದು ಪಾಕೀಸ್ತಾನದ್ದಾಗುತ್ತದೆ ಅಷ್ಟೆ.' ಭಕ್ತ್‍ರವರು ಆಮೇಲೆ ಬಿಜೆಪಿ ಸೇರಿದರು. ಆಡ್ವಾಣಿಯವರು 1931ರ ಕಾಂಗ್ರೆಸ್ ಧ್ವಜ ಸಮಿತಿಯ ಉದಾಹರಣೆ ಪ್ರಸ್ತಾಪಿಸುತ್ತ ಆ ಸಮಿತಿಯೂ ಕೂಡ ನೀಲಿ ಚಕ್ರವಿರುವ ಭಗವಾ ಬಣ್ಣದ ಧ್ವಜವನ್ನೆ ಶಿಫಾರಸ್ಸು ಮಾಡಿತ್ತು ಆದ್ದರಿಂದ ಧ್ವಜದ ಬಣ್ಣ ಕೇಸರಿಯಾಗಿರಲಿ ಎಂದು ಹೇಳಿದರು.</p>
<p>'ಧ್ವಜದಲ್ಲಿ ಎರಡೂ ಬಣ್ಣ ಇರುತ್ತವೆ. ಕೇಸರಿ ಬಣ್ಣ ಹಾಗೂ ಹಸಿರು ಎರಡೂ ಇರುತ್ತವೆ.' ಎಂದು ಕೊನೆಯಲ್ಲಿ ಮೊರಾರ್ಜಿದೇಸಾಯಿಯವರು ಹೇಳಿದರು. ಧ್ವಜದ ಮೂರನೇ ಎರಡು ಭಾಗ ಕೇಸರಿ ಬಣ್ಣ ಹಾಗೂ ಮೂರನೇ ಒಂದು ಭಾಗ ಹಸಿರು ಬಣ್ಣ ಇಡಲಾಯಿತು. ಕೇಸರಿ ಬಣ್ಣದ ಭಾಗದಲ್ಲಿ ನೇಗಿಲು ಹೊತ್ತ ರೈತನನ್ನು ಇಡಲಾಯಿತು. ಅದೇ ಪಾರ್ಟಿಯ ಚಿಹ್ನೆಯೂ ಕೂಡ ಆಯಿತು.</p>
<p>1977ರ ಮಾರ್ಚ್ 16ರಂದು ನಡೆದ ಚುನಾವಣೆಗಳ ಫಲಿತಾಂಶವು ಮಾರ್ಚ್ 20ರಂದು ಬಂದಾಗ ಕಾಂಗ್ರೆಸ್ಸಿಗೆ ಏನೂ ಉಳಿದಿರಲಿಲ್ಲ. ಜನತಾ ಪಾರ್ಟಿಯು 542 ಕ್ಕೆ 295 ಸೀಟುಗಳಲ್ಲಿ ಗೆಲುವು ಸಾಧಿಸಿತ್ತು. ಕಾಂಗ್ರೆಸ್ ಕೇವಲ 154 ಸೀಟುಗಳಿಗೆ ಸಂತೋಷ ಪಡಬೇಕಾಯಿತು. ಇದಕ್ಕಿಂತಲೂ ದೊಡ್ಡ ಆಘಾತವೆಂದರೆ ಶ್ರೀಮತಿ ಇಂದಿರಾಗಾಂಧಿಯವರು ರಾಯ್‍ಬರೇಲಿಯಲ್ಲಿ ಹಾಗೂ ಅವರ ಮಗ ಸಂಜಯ್‍ಗಾಂಧಿ ಅಮೇಠಿಯಲ್ಲಿ ಸೋಲುಂಡಿದ್ದರು. ದಕ್ಷಿಣ ಭಾರತವನ್ನು ಬಿಟ್ಟು ಇಡೀ ದೇಶದಲ್ಲಿ ಕಾಂಗ್ರೆಸ್ಸಿನ ಕೋಟೆ ಕುಸಿದು ಬಿದ್ದಿತ್ತು. ಜನತಾ ಪಾರ್ಟಿಗೆ ಶೇಕಡಾ 41.32 ಓಟುಗಳು ಬಿದ್ದರೆ ಕಾಂಗ್ರೆಸ್ಸಿಗೆ ಕೇವಲ ಶೇಕಡಾ 34.52 ಓಟುಗಳು ಬಿದ್ದವು. 1977ರ ಮಾರ್ಚ್ 23ಕ್ಕೆ ತುರ್ತುಪರಿಸ್ಥಿತಿಯನ್ನು ತೆರವುಗೊಳಿಸುವ ಘೋಷಣೆ ಮಾಡಲಾಯಿತು ಮತ್ತು ಅದರ ಜೊತೆಗೆ ಹಿಂದೂಸ್ತಾನದ ಜನಸಮುದಾಯದ ಒಂದು ಕಪ್ಪು ಅಧ್ಯಾಯ ಕೊನೆಗೊಂಡಿತು. ದೇಶದಾದ್ಯಂತ ಉತ್ಸಾಹದ ವಾತಾವರಣವಿತ್ತು. ಜನರು ಬೀದಿಗಿಳಿದು ವಿಜಯೋತ್ಸವದ ಮೆರವಣಿಗೆ ಮಾಡುತ್ತಿದ್ದರು. ಪರಸ್ಪರ ಬಣ್ಣಗಳನ್ನು ಎರಚಿಕೊಂಡು ಹೋಳಿಹಬ್ಬ ಆಚರಿಸತೊಡಗಿದರು. ನಿಜವಾಗಿಯೂ ಮತ್ತೊಮ್ಮೆ ಸ್ವಾತಂತ್ರ್ಯ ಬಂದಿರುವುದೇನೋ ಎಂದು ಅವರಿಗೆ ಅನ್ನಿಸತೊಡಗಿತು. ಹೊಸ ಸರ್ಕಾರದ ಮೇಲೆ ಜನರು ತುಂಬಾ ಭರವಸೆ ಇಟ್ಟುಕೊಂಡಿದ್ದರು. ಆದರೆ ಸರ್ಕಾರ ರಚಿಸುವ ಮುಂಚೆಯೇ ಸಂಕಟಗಳು ಶುರುವಾದವು.</p>
<p>ಚುನಾವಣೆಯಲ್ಲಿ ಜನತಾಪಾರ್ಟಿಯಲ್ಲಿ ವಿಲೀನಗೊಂಡ ಪಕ್ಷಗಳಲ್ಲಿ ವಾಜಪೇಯಿಯವರ ನೇತೃತ್ವದ ಜನಸಂಘದ ಗುಂಪಿಗೆ ಎಲ್ಲಕ್ಕಿಂತ ಹೆಚ್ಚು ಅಂದರೆ 93 ಸೀಟುಗಳು ದೊರೆತಿದ್ದವು. ಇದರ ನಂತರ ಚರಣ್‍ಸಿಂಹರ ಲೋಕತಂತ್ರದ ಗುಂಪಿಗೆ 71, ಮೊರಾರ್ಜಿದೇಸಾಯಿಯವರ ನೇತೃತ್ವದ ಕಾಂಗ್ರೆಸ್(ಒ) ಗೆ 44 ಸೀಟುಗಳು, ಸೋಷಿಯಲ್ ಗುಂಪಿಗೆ ಮತ್ತು ಬಾಬು ಜಗಜೀವನರಾಂರವರ ಕಾಂಗ್ರೆಸ್ ಫಾರ್ ಡೆಮೋಕ್ರಸಿ ಗುಂಪಿಗೆ 28-28 ಸೀಟುಗಳು ಸಿಕ್ಕಿದ್ದವು. ಆದರೆ ಎಲ್ಲ ರಾಜಕೀಯ ಪಕ್ಷಗಳೂ ಜನತಾಪಾರ್ಟಿಯಲ್ಲಿ ವಿಲೀನವಾಗಿಬಿಟ್ಟಿದ್ದವು. ಆದ್ದರಿಂದ ಸಂಖ್ಯಾಬಲದ ಪ್ರಕಾರ ಪ್ರಧಾನಮಂತ್ರಿಯನ್ನು ನಿರ್ಧರಿಸಬೇಕಾಗಿತ್ತು. ಹಾಗೆಯೇ ಪ್ರತಿ ಗುಂಪಿನಿಂದ ಮೂರು ಮೂರು ಜನರನ್ನು ಮಂತ್ರಿಗಳನ್ನಾಗಿ ಮಾಡಬೇಕಿತ್ತು.</p>
<p>ಪ್ರಧಾನ ಮಂತ್ರಿಯನ್ನು ಆಯ್ಕೆ ಮಾಡುವ ಜವಾಬ್ದಾರಿಯನ್ನು ಜಯಪ್ರಕಾಶ ನಾರಾಯಣರಿಗೆ ವಹಿಸಲಾಯಿತು. ಜೆಪಿಯವರ ಆರೋಗ್ಯ ಆಗ ಸರಿಯಿರಲಿಲ್ಲ. ಅವರ ಯಕೃತ್ತು ನಿಷ್ಕ್ರಿಯವಾಗಿತ್ತು. ಬಾಂಬೆಯ ಜಸ್‍ಲೋಕ್ ಆಸ್ಪತ್ರೆಯಲ್ಲಿ ಅದಕ್ಕಾಗಿ ಆಪರೇಷನ್ ಆಗಿತ್ತು. ಹೀಗಿದ್ದರೂ ಮಾರ್ಚ್ 23ರಂದು ಜೆಪಿಯವರು ದೆಹಲಿಗೆ ತೆರಳಿದರು ಮತ್ತು ಎಲ್ಲ ರಾಜಕೀಯ ಪಕ್ಷಗಳ ನಾಯಕರುಗಳನ್ನು, ಜನತಾಪಾರ್ಟಿಯ ಚುನಾಯಿತ ಸದಸ್ಯರನ್ನು ಯಮುನಾ ನದಿ ದಡದಲ್ಲಿರುವ ಮಹಾತ್ಮಗಾಂಧಿಯವರ ಸಮಾಧಿ ಸ್ಥಳವಾದ ರಾಜ್‍ಘಾಟ್‍ಗೆ ಕರೆದರು. ಎಲ್ಲರಿಗೂ ಏಕತೆಯ ಹಾಗೂ ದೇಶಸೇವೆಯ ಪ್ರಮಾಣ ವಚನವನ್ನು ಬೋಧಿಸಲಾಯಿತು. ಜೆಪಿಯವರು ವೀಲ್ ಛೇರಿನಲ್ಲಿ ಕುಳಿತಿದ್ದರು. ಆದರೆ ಆ ಸಭೆಯಲ್ಲಿ ಪ್ರಮುಖ ವ್ಯಕ್ತಿಯೊಬ್ಬರು ಕಾಣುತ್ತಿರಲಿಲ್ಲ. ಅವರು ಚೌಧರಿ ಚರಣ್ ಸಿಂಹರಾಗಿದ್ದರು.</p>
<p>'ನಿಜವಾದ ವಿವಾದ, ಜೆಪಿಯವರು ಮೊರಾರ್ಜಿ ದೇಸಾಯಿಯವರನ್ನು ಪ್ರಧಾನಿಯಾಗಿ ಆಯ್ಕೆ ಮಾಡಿದರಲ್ಲ ಆಗಲೇ ಶುರುವಾಯಿತು. ಚರಣ ಸಿಂಹರು ಆ ಸಮಯದಲ್ಲಿಯೂ ಉತ್ತರ ಪ್ರದೇಶದ ಅದರಲ್ಲೂ ಮುಖ್ಯವಾದ ಪಶ್ಚಿಮ ಉತ್ತರಪ್ರದೇಶದ ಬಹುದೊಡ್ಡ ನಾಯಕರಾಗಿದ್ದರು. ಚರಣ ಸಿಂಹರು ಹೋಲಿಕೆಯಲ್ಲಿ ದೇಸಾಯಿಯವರನ್ನು ಸರಿಗಟ್ಟಲು ಸಾಧ್ಯವಿಲ್ಲವೆಂದು ಜೆಪಿ ಬಗೆದಿದ್ದರು' ಎಂದು ಹಿರಿಯ ಪತ್ರಕರ್ತರಾದ ಕುಲದೀಪ್ ನೈಯರ್‍ರವರು ಹೇಳಿದರು.</p>
<p>ಜನತಾ ಪಾರ್ಟಿಯ ವರ್ಕಿಂಗ್ ಕಮಿಟಿಯಲ್ಲಿ ಬಾಬು ಜಗಜೀವನರಾಂರವರಿಗೆ ಬಹುಮತವಿತ್ತು. ಕಮಿಟಿಗೆ ನಿರ್ಧಾರ ತೆಗೆದುಕೊಳ್ಳುವ ಅಧಿಕಾರ ಕೊಟ್ಟಿದ್ದಿದ್ದರೆ ಬಾಬು ಜಗಜೀವನರಾಂರವರು ಪಿಎಂ ಆಗಿಬಿಡುತ್ತಿದ್ದರು. ಅವರು ತುರ್ತುಪರಿಸ್ಥಿತಿ ಹೇರಿಕೆ ತೀರ್ಮಾನದಲ್ಲಿ ಶಾಮೀಲಾಗಿದ್ದುದರಿಂದ ಮೊರಾರ್ಜಿದೇಸಾಯಿಯವರನ್ನು ನಾಯಕನಾಗಿ ಆರಿಸಿ ಪಿಎಂ ಮಾಡುವ ಅಧಿಕಾರವನ್ನು ಜೆಪಿಯವರು ಚಲಾಯಿಸಿದರು. ಆಗಿನಿಂದ ಜಗ್ಗಾಟ ಶುರುವಾಯಿತು. ಈ ಸಮಸ್ಯೆಯನ್ನು ಸೃಷ್ಟಿಮಾಡಿದ್ದೇ ರಾಜನಾರಾಯಣ್. ಅವರು ಚೌಧರಿ ಚರಣಸಿಂಹರನ್ನು ಪ್ರಧಾನಮಂತ್ರಿ ಮಾಡಲುಬಯಸಿದ್ದರು. ರಾಜನಾರಾಯಣ್ ಆ ಸಮಯದ ಹೀರೋ ಆಗಿದ್ದರು. ಏಕೆಂದರೆ ಶ್ರೀಮತಿ ಇಂದಿರಾಗಾಂಧಿಯವರನ್ನು ಸೋಲಿಸಿದ್ದು ಅವರೇ. ಅವರ ಅಹವಾಲಿನಿಂದಲೇ ಶ್ರೀಮತಿ ಗಾಂಧಿಯವರು ಕುರ್ಚಿ ಬಿಡಬೇಕಾಯಿತು.</p>
<p>ಅಪ್ಪಾ ಘಟಾಟೆಯವರು ಹೇಳುತ್ತಾರೆ.. 'ಜನಸಂಘದ ಕಡೆಯಿಂದ ಮಂತ್ರಿ ಪದವಿಗಾಗಿ ವಾಜಪೇಯಿ, ಆಡ್ವಾಣಿ ಹಾಗೂ ನಾನಾಜಿ ದೇಶಮುಖರ ಹೆಸರುಗಳಿದ್ದವು. ನಾನಾಜಿಯವರು ಪಾರ್ಟಿಫಂಡನ್ನು ಸಂಗ್ರಹಿಸುವ ಪ್ರಮುಖ ವ್ಯಕ್ತಿಗಳಲ್ಲಿ ಒಬ್ಬರಾಗಿದ್ದಾರೆ. ಇಂಥದ್ದರಲ್ಲಿ ಅವರು ಮಂತ್ರಿಯಾದರೆ ಪಾರ್ಟಿಗೆ ಕೆಟ್ಟ ಹೆಸರು ಬರುವಂತಹ ಒಪ್ಪಂದಗಳಾಗಬಹುದು ಎಂದು ವಾಜಪೇಯಿಯವರು ರಜ್ಜುಭೈಯಾರವರಿಗೆ ಹೇಳಿದರು. ಆಗ ರಜ್ಜೂಭೈಯ್ಯಾರವರು ದೆಹಲಿಯ ದೀನ್ ದಯಾಳ್ ಉಪಾಧ್ಯಾಯ ಸಂಶೋಧನಾ ಸಂಸ್ಥೆಯಲ್ಲಿದ್ದ ನಾನಾಜಿ ದೇಶಮುಖರ ಬಳಿ ಹೋಗಿ ತಾವು ಮಂತ್ರಿಯಾಗುವ ಹಾಗಿಲ್ಲ ಎಂದು ಹೇಳಿದರು. ತಾವು ಈ ಮಾತನ್ನು ಮೊರಾರ್ಜಿದೇಸಾಯಿಯವರಿಗೆ ಹೇಳಿ ಎಂದು ನಾನಾಜಿಯವರು ಹೇಳಿದರು. ತಾವೇ ಹೋಗಿ ಹೇಳಿ ಎಂದು ಆಗ ಭಾನುಪ್ರತಾಪ್ ಶುಕ್ಲರು ತುಂಬಾ ಖಾರವಾಗಿ ಹೇಳಿದರು. ಮೊರಾರ್ಜಿ ದೇಸಾಯಿಯವರ ಸರ್ಕಾರದಲ್ಲಿ ವಾಜಪೇಯಿಯವರು ವಿದೇಶಾಂಗ ಮಂತ್ರಿಯಾದರೆ ಆಡ್ವಾಣಿಯವರು ಸೂಚನಾ ಮತ್ತು ಪ್ರಸಾರಣ ಮಂತ್ರಿಯಾದರು ಮತ್ತು ಮೂರನೆಯವರಾದ ಬ್ರಜಲಾಲ್ ವರ್ಮಾರವರನ್ನು ಉದ್ಯೋಗ ಮಂತ್ರಿಯನ್ನಾಗಿ ಮಾಡಲಾಯಿತು.</p>
<p>ಮೊರಾರ್ಜಿಯವರ ಸರ್ಕಾರದಲ್ಲಿ ವಾಜಪೇಯಿಯವರು ವಿದೇಶಾಂಗ ಮಂತ್ರಿಯಾಗಿದ್ದಾಗ ಒಂದು ಕವಿತೆ ಬರೆದರು.</p>
<p class="text-center">ಕೈ ಮಸೆಯುತ್ತ ದೇಶ ಬಿಟ್ಟ ಕೂಡಲೆ ಸಿಕ್ಕಿತು ಸಚಿವಾಲಯ<br /> ಕೂಟನೀತಿಯ ಶಸ್ತ್ರಗಳು- ಮಾತು, ಕಣ್ಣು ಮತ್ತು ಸಹಿ<br /> ಮಾತು, ಕಣ್ಣು ಮತ್ತು ಸಹಿ, ಚೂರಿ-ಮುಳ್ಳುಗಳೂ ಇವೆ ಇಲ್ಲಿ<br /> ಮೊದಲು ಕೈ ಕುಲುಕಾಟ ನಂತರ ಕೈ ಮಸೆವಾಟ<br /> ಹೇಳು ಕೈದಿ ಕವಿರಾಯನೇ..<br /> ಏಳು ಸಮುದ್ರ ಹಾರಬೇಕಿನ್ನು<br /> ಅದಕ್ಕೂ ಮುಂಚೆ ಮನೆಯೊಳಗೆ<br /> ಸಂಪಾದಿಸಬೇಕು ಶಕ್ತಿಯನ್ನು</p>
<p>ಈ ಹೊಸ ಜವಾಬ್ದಾರಿಯ ಫಲವಾಗಿ ಆದ ಬದಲಾವಣೆಯ ಅನುಭವಗಳನ್ನು ಕೂಡ ವಾಜಪೇಯಿಯವರು ತಮ್ಮ ಕವಿತೆಗಳಲ್ಲಿ ಮೂಡಿಸಿದರು.</p>
<p class="text-center">ಮೊದಲು ಕಾವಲುಗಾರರಾಗಿದ್ದರು. ಈಗಲೂ ಕಾವಲುಗಾರರೇ<br /> ಆಗ ಕೊಂಕು ನೋಟ. ಈಗ ತಲೆ ಬಾಗುವಾಟ<br /> ಪ್ರತಿಸಲ ತಲೆ ಬಾಗಿಸುವರು, ಕಾಲದ ಬಲಿದಾನವಿದು<br /> ಹುಬ್ಬೇರಿಸುತ್ತಿದ್ದವರೆಲ್ಲ ದೃಷ್ಟಿ ತೆಗೆದರು<br /> ಹೇಳು ಕೈದಿ ಕವಿರಾಯನೆ<br /> ಮತ್ತೆ ಬಂಧನದಲಿ ಸಿಲುಕಿದೆ<br /> ಮೊದಲು ಕಟ್ಟಿಹಾಕಿತ್ತು ನಾನೆಂಬ ಛವಿ<br /> ಈಗ ಕಟ್ಟಿ ಹಾಕಿದೆ ಮಂತ್ರಿಪದವಿ</p>
<p>ಮೂವತ್ತು ವರ್ಷಗಳಿಂದ ಒಂದೇ ಸಮ ನಡೆದಿದ್ದ ಕಾಂಗ್ರೆಸ್ ಆಡÀಳಿತ ಕೊನೆಗೊಂಡಿತ್ತು. ಎಮರ್ಜೆನ್ಸಿ ಕೊನೆಯಾದ ನಂತರ 1977ರ ಏಪ್ರಿಲ್‍ನಲ್ಲಿ ರಾಜಕೀಯದಲ್ಲಿ ಭೂಮಿಕೆಗಳು ಬದಲಾಗತೊಡಗಿದವು. ತಮ್ಮ ಜೀವನವನ್ನೆಲ್ಲ ವಿರೋಧಪಕ್ಷದಲ್ಲಿ ಕಳೆದವರೆಲ್ಲ ಈಗ ಮಂತ್ರಿಗಳಾದರು. ಹೊಸ ಮುಖಗಳಿಗೆ, ಹೊಸ ಮಂತ್ರಿಗಳಿಗೆ ಹಾಗೂ ಹೊಸ ಸರ್ಕಾರಕ್ಕೆ ನಿಷ್ಠೆ ತೋರಿಸಲು ಅಲ್ಲದೆ ಹಿಂದಿನ ಸರ್ಕಾರದ ಜೊತೆಗಿನ ಸಂಬಂಧ ಮುಚ್ಚಿಡಲು ಸರ್ಕಾರಿ ಅಧಿಕಾರಿಗಳು ತಮ್ಮ ತಮ್ಮ ವಿಭಿನ್ನ ಉಪಾಯಗಳನ್ನು, ಯುಕ್ತಿಗಳನ್ನು ಬಳಸತೊಡಗಿದ್ದರು. ಆದರೆ ಒಬ್ಬ ಮಂತ್ರಿಗೆ ಅಚಾನಕ್ಕಾಗಿ ಆದ ಬದಲಾವಣೆಯನ್ನು ಅರಿಯಲು ಹೆಚ್ಚು ಸಮಯ ಬೇಕಾಗಲಿಲ್ಲ. ಅವರೇ ಮೊರಾರ್ಜಿ ದೇಸಾಯಿ ಸರ್ಕಾರದ ವಿದೇಶಾಂಗ ಮಂತ್ರಿ ಅಟಲ್ ಬಿಹಾರಿ ವಾಜಪೇಯಿ.</p>
<p>ಇತಿಹಾಸಕಾರರಾದ ರಾಮಚಂದ್ರಗುಹಾರವರ ಪ್ರಕಾರ ಮೊದಲ ದಿನವೇ ವಾಜಪೇಯಿಯವರು ತಮ್ಮ ಕಛೇರಿಗೆ ಹೋದಾಗ ಅವರಿಗೆ ಅಚ್ಚರಿಯಾಯಿತಂತೆ. ಏಕೆಂದರೆ ಗೋಡೆ ಮೇಲಿದ್ದ ಭಾವ ಚಿತ್ರಗಳು ಮಾಯವಾಗಿದ್ದವಂತೆ. 'ಇಲ್ಲಿ ಪಂಡಿತ್‍ಜೀಯವರ ಭಾವಚಿತ್ರವಿತ್ತಲ್ಲ! ಹಿಂದೆ ಇಲ್ಲಿಗೆ ಅನೇಕ ಬಾರಿ ಬಂದಿದ್ದೆ. ಆಗೆಲ್ಲಾ ಇತ್ತು. ಈಗೆಲ್ಲಿ ಹೋಯಿತು? ಅದನ್ನು ಮತ್ತೆ ತಂದು ಹಾಕಿ' ಎಂದು ತಮ್ಮ ಸಚಿವರಿಗೆ ಹೇಳಿದರಂತೆ.</p>
<p>ಹೊಸ ವಿದೇಶಾಂಗ ಮಂತ್ರಿಗಳಿಗೆ ಪಂಡಿತ್ ಜೀಯವರ ಅಂದರೆ ನೆಹರೂರವರ ಭಾವಚಿತ್ರ ಹಿಡಿಸುವುದಿಲ್ಲ. ಏಕೆಂದರೆ ಅವರು ರಾಷ್ಟ್ರೀಯ ಸ್ವಯಂಸೇವಕ ಸಂಘದವರಲ್ಲವೇ? ಅವರಿಗೆ ನೆಹರೂ ಅಂದರೆ ಆಗುವುದಿಲ್ಲ ಎಂದು ಅಧಿಕಾರಿಗಳು ತಿಳಿದಿದ್ದರು. ಸಂಘ ಪರಿವಾರಕ್ಕೆ ನೆಹರೂರವರು ಥೇಟ್ ಇಂಗ್ಲೀಷ್‍ರಂತೆಯೇ ಕಾಣುತ್ತಿದ್ದರು. ನೆಹರೂರವರಿಗೆ ನಮ್ಮ ದೇಶದ ಬಗ್ಗೆ ಸರಿಯಾಗಿ ಗೊತ್ತಿಲ್ಲ ಎಂದು ಸಂಘಪರಿವಾರ ತಿಳಿದಿತ್ತು. ಅಲ್ಪಸಂಖ್ಯಾತರ ಬಗ್ಗೆ ಅವರಿಗೆ ಮೃದು ಧೋರಣೆ ಇದೆ. ಅವರೊಬ್ಬ ಧರ್ಮ ನಿರಪೇಕ್ಷ ನಾಯಕ, ಅವರ ದುರ್ಬಲ ಧೋರಣೆಯಿಂದಾಗಿ ಕಾಶ್ಮೀರದ ಅರ್ಧಭಾಗ ಹೊರಟು ಹೋಗಿದ್ದು, ಎಂದು ಸಂಘಪರಿವಾರ ಭಾವಿಸಿತ್ತು. ಸಂಘಪರಿವಾರವು ನೆಹರೂರವರ ಆರ್ಥಿಕ ನೀತಿಯನ್ನು ಸಹ ವಿರೋಧಿಸುತ್ತಿತ್ತು. ಎಲ್ಲಕ್ಕಿಂತ ಮುಖ್ಯವಾದ ವಿಚಾರವೆಂದರೆ ವಾಜಪೇಯಿಯವರು ಮಂತ್ರಿಯಾಗುವುದಕ್ಕೂ ಎರಡು ವರ್ಷ ಮುಂಚೆ ಅವರನ್ನು ಶ್ರೀಮತಿ ಇಂದಿರಾಗಾಂಧಿಯವರು ಜೈಲಲ್ಲಿಟ್ಟಿದ್ದರು. ವಾಜಪೇಯಿಯವರು ಕೂಡ ನೆಹರೂ ಹಾಗೂ ಅವರ ರೀತಿ ನೀತಿಗಳನ್ನು ಒಪ್ಪುತ್ತಿರಲಿಲ್ಲ. ಇಷ್ಟಾದರೂ ವಾಜಪೇಯಿಯವರು ನೆಹರು ಫೋಟೋ ವಾಪಸ್ಸು ತರಿಸಿದರು ಮತ್ತು ಗೋಡೆ ಮೇಲೆ ಯಥಾವತ್ ಹಾಕಲು ಹೇಳಿದರು. ಇದು ಅವರಂಥವರಿಗೆ ಮಾತ್ರ ಸಾಧ್ಯ. ಅತಿ ಹೆಚ್ಚು ಕಾಲ ಅಂದರೆ 17 ವರ್ಷ ಸತತವಾಗಿ ಪ್ರಧಾನ ಮಂತ್ರಿಯಾಗಿದ್ದರು ಜೊತೆಗೆ ವಿದೇಶಾಂಗ ಮಂತ್ರಿಯಾಗಿಯೂ ಇದ್ದರು. ಇಂಥವರ ಭಾವ ಚಿತ್ರವನ್ನು ಗೋಡೆಯಿಂದ ಕೆಳಗಿಳಿಸುವುದು ವಾಜಪೇಯಿಯವರಿಗೆ ಸ್ವಲ್ಪವೂ ಸರಿ ಎನಿಸಲಿಲ್ಲ.</p>
<p>ವಿದೇಶ ಮಂತ್ರಿಯಾಗಿ ವಾಜಪೇಯಿಯವರು ತಮ್ಮ ಪ್ರವಾಸದಲ್ಲಿ ಭಾರತ ಹಾಗೂ ಪಾಕೀಸ್ತಾನದ ನಡುವೆ ಒಂದು ಹೊಸ ಸಂಬಂಧಕ್ಕೆ ನಾಂದಿ ಹಾಡಿದರು. ಜನಸಂಘದ ನಾಯಕನೆಂದು ನೋಡುತ್ತಿದ್ದವರಿಗೆಲ್ಲ, ಖಂಡಿತವಾಗಿಯೂ ಈ ಎರಡು ದೇಶಗಳ ಸಂಬಂಧದಲ್ಲಿ ಸಮಸ್ಯೆಗಳು ಸೃಷ್ಟಿಯಾಗುತ್ತವೆ ಎಂದು ನಂಬಿದವರಿಗೆಲ್ಲ ಇದೊಂದು ಸಹಿಸಲಾರದ ಹೊಡೆತವಾಗಿತ್ತು.</p>
<p>ವಾಜಪೇಯಿಯವರು ಆ ಸಂದರ್ಭದಲ್ಲಿ 40 ದೇಶಗಳ ಯಾತ್ರೆ ಕೈಗೊಂಡರು. ಒಮ್ಮೆ ವಾಜಪೇಯಿಯವರು ಪೂನಾಗೆ ಬಂದಿದ್ದರು. ಅಲ್ಲಿ ಒಂದು ಪತ್ರಿಕೆಯು ಕಾರ್ಟೂನೊಂದರ ಜೊತೆಗೆ 'ಶಟಲ್ ಬಿಹಾರಿ' ಎಂದು ಬರೆದಿತ್ತು. ಸಾರ್ವಜನಿಕ ಸಭೆಯಲ್ಲಿ ವಾಜಪೇಯಿಯವರು ಈ ವಿಷಯವನ್ನು ನೆನೆಯುತ್ತ ಚಿಟಿಕೆ ಹಾಕುತ್ತಾ ಹೇಳಿದರು. 'ಮೊದಲು ಗೊತ್ತಿರಲಿಲ್ಲ. ಆದರೆ ಈಗ ಗೊತ್ತಾಯಿತು ವಿಮಾನದ ದೀರ್ಘ ಯಾತ್ರೆಗಳು ಎಷ್ಟೊಂದು ತ್ರಾಸದಾಯಕ, ಎಷ್ಟೊಂದು ತೊಂದರೆ ಕೊಡುತ್ತವೆ ಎಂದು,' ಹೇಳುವಾಗಿನ ಅವರ ಹಾವಭಾವ ನೋಡಿದರೆ ಎಂಥವರಿಗೂ ವಿದೇಶ ಯಾತ್ರೆಗಳು ನಿಜವಾಗಲೂ ಎಷ್ಟು ಕಷ್ಟ ಎಂದು ಅರಿವಾಗತೊಡಗಿತು.</p>
<p>ಜನತಾ ಪಾರ್ಟಿಯ ಸರ್ಕಾರದ ಸಮಯದಲ್ಲಿ ಇಂದಿರಾಗಾಂಧಿಯವರನ್ನು ಬಂಧಿಸಿದಾಗ ವಾಜಪೇಯಿಯವರು ಯುಎನ್‍ನಲ್ಲಿದ್ದರು. ಅವರಿಗೆ ಈ ಬಂಧನದ ಸುದ್ದಿ ತಿಳಿಸಲಿಲ್ಲ. ಸಂಯುಕ್ತ ರಾಷ್ಟ್ರ ಸಭೆಯಿಂದ ಹೊರಗಡೆ ಬಂದ ಮೇಲೆ ಪತ್ರಕರ್ತರು ಪ್ರತಿಕ್ರಿಯೆ ಕೇಳಿದಾಗ ವಾಜಪೇಯಿಯವರು ನೇರವಾಗಿ ಉತ್ತರಿಸಿದರು. 'ಕಾನೂನು ತನ್ನ ಕೆಲಸ ತಾನು ಮಾಡುತ್ತದೆ. ಲಾ ವಿಲ್ ಟೇಕ್ ಇಟ್ಸ್ ಓನ್ ಕೋರ್ಸ್.' ಇಂದಿರಾಗಾಂಧಿಯವರನ್ನು ಬಿಡುಗಡೆ ಮಾಡಿದಾಗಲೂ ಕೂಡ ವಾಜಪೇಯಿಯವರು ತಮ್ಮದೇ ಶೈಲಿಯಲ್ಲಿ - 'ಇಟ್ ಈಸ್ ಇಂಡಿಪೆಂಡೆನ್ಸ್ ಆಫ್ ಕೋಟ್ರ್ಸ್. ನ್ಯಾಯಾಲಯಗಳ ಸ್ವಾತಂತ್ರ್ಯವಿದು' ಎಂದರು.</p>
<p>ಬೇರೆಯವರನ್ನು ಹೊಗಳುವಾಗಲೂ ಅಷ್ಟೆ ಅವರೆಂದೂ ಜಿಪುಣತನ ತೋರಲಿಲ್ಲ. ಅದರಲ್ಲಿ ಯಾವತ್ತೂ ಮುಂದೆ ಇರುತ್ತಿದ್ದರು. ಜನತಾ ಪಾರ್ಟಿಯ ಸರ್ಕಾರದ ಸಮಯದಲ್ಲಿ ಉತ್ತರ ಪ್ರದೇಶ ಮತ್ತು ಬಿಹಾರದಲ್ಲಿ ಮುಖ್ಯಮಂತ್ರಿ ಕರ್ಪೂರೀ ಠಾಕುರ್ ಹಾಗೂ ರಾಮ್ ನರೇಶ್‍ಯಾದವ್‍ರಿಗೋಸ್ಕರ ವಿಧಾನಸಭೆಯ ಉಪಚುನಾವಣೆಗಳು ನಡೆದವು. ಅದಕ್ಕೂ ಮುಂಚೆ ಅವರಿಬ್ಬರೂ ಲೋಕಸಭೆಯ ಚುನಾವಣೆಯಲ್ಲಿ ಗೆದ್ದಿದ್ದರು. ಉಪ ಚುನಾವಣೆಯಲ್ಲಿ ಭಾರಿ ಗೆಲುವು ಸಾಧಿಸಿದಾಗ, ಧಾಂಧಲೆ ಮಾಡಿ ಚುನಾವಣೆಯಲ್ಲಿ ಗೆಲ್ಲಲಾಗಿದೆ ಎಂದು ಆರೋಪ ಮಾಡುತ್ತಾ ಕಾಂಗ್ರೆಸ್ ಸಂಸತ್ತನ್ನು ನಡೆಸಲು ಬಿಡಲಿಲ್ಲ. ಕಾಂಗ್ರೆಸ್ಸಿನ ವಸಂತ ಸಾಠೆ ಮತ್ತು ಸಿ.ಎಂ. ಸ್ಟೀಫನ್‍ರು ಆಡಳಿತ ಪಕ್ಷದ ಯಾರಿಗೂ ಮಾತಾಡಲು ಬಿಡಲಿಲ್ಲ. ಪ್ರಧಾನಮಂತ್ರಿ ಮೊರಾರ್ಜಿದೇಸಾಯಿಯವರಿಗೂ ಮಾತಾಡಲು ಅವಕಾಶ ಸಿಗಲಿಲ್ಲ.</p>
<p>'ನನಗೆ ಮಾತಾಡಲು ಅವಕಾಶ ಮಾಡಿಕೊಡಿ' ಎಂದು ಕಾನೂನು ಮಂತ್ರಿ ಶಾಂತಿಭೂಷಣರು ಲೋಕಸಭಾ ಅಧ್ಯಕ್ಷರಿಗೆ ಚೀಟಿಯಲ್ಲಿ ಸಂದೇಶ ಕಳುಹಿಸಿದರು. ಸ್ಪೀಕರ್‍ರವರು ಅವರ ಹೆಸರನ್ನು ಕೂಗಿದಾಗ ಶಾಂತಿಭೂಷಣ್ ಮಾತಾಡಿದರು 'ವಿರೋಧ ಪಕ್ಷವು ಅಚ್ಚರಿಗೊಂಡಿದೆ ನಾನೂ ಸಹ ಅಚ್ಚರಿಗೊಂಡಿದ್ದೇನೆ.' ಸದನದಲ್ಲಿ ಸ್ವಲ್ಪ ಶಾಂತಿ ಮೂಡಿತು. ಆಗ ಅವರು ಮುಂದುವರೆಸಿದರು, 'ಕಾಂಗ್ರೆಸ್ಸಿಗೆ ಇಷ್ಟೊಂದು ಓಟುಗಳನ್ನು ಯಾರು ಹಾಕಿದರು ಎಂದು ನಾನು ಅಚ್ಚರಿಗೊಂಡಿದ್ದೇನೆ. ಕಾಂಗ್ರೆಸ್ಸಿಗೆ ಇದು ತನ್ನೊಳಗೆ ಇಣುಕುವ ಹಾಗೂ ಕನ್ನಡಿಯಲ್ಲಿ ತನ್ನ ಬಿಂಬ ತಾನೆ ನೋಡಿಕೊಳ್ಳುವ ಸಮಯವಾಗಿದೆ.'</p>
<p>ಭೂಷಣರು ಸಂಸತ್ತಿನಲ್ಲಿ ರಾಜಕುಮಾರಿಯೊಬ್ಬಳ ಒಂದು ಕಥೆ ನೆನಪಿಸಿದರು. 'ಒಬ್ಬ ರಾಜಕುಮಾರಿಗೆ ತನ್ನ ರೂಪದ ಬಗ್ಗೆ ಜಂಭವಿತ್ತಂತೆ. ಮದುವೆಯಾಗುತ್ತೇನೆಂದು ಯಾರೇ ಹೋದರೂ ತಿರಸ್ಕರಿಸುತ್ತಿದ್ದಳಂತೆ. ಹೀಗೇ ವರ್ಷಗಳು ಕಳೆದವು. ಒಂದು ಸಲ ಅವಳೇ ಸ್ವತಃ ಮದುವೆಯ ಪ್ರಸ್ತಾಪ ಮಾಡಿದಾಗ ಯಾರೂ ಮುಂದೆ ಬರಲಿಲ್ಲವಂತೆ. ಅವಳಿಗೆ ಅಚ್ಚರಿಯಾಯಿತು. ತನ್ನ ಮಂತ್ರಿಯ ಬಳಿ ಅವಳು ಕಾರಣ ಕೇಳಿದಾಗ ಆತ ಸ್ವಲ್ಪ ಕನ್ನಡಿ ನೋಡಿಕೊಳ್ಳಿ ಎಂದನಂತೆ. ಕಾಂಗ್ರೆಸ್ಸು ಕೂಡ ಈಗ ಕನ್ನಡಿಯಲ್ಲಿ ನೋಡಿಕೊಳ್ಳಬೇಕಾಗಿದೆ. ಹಾಗೂ ಆ ಪಕ್ಷವು ಭರವಸೆಯನ್ನು ಬಿಡಬೇಕಾಗಿದೆ.' ಭಾಷಣ ಮುಗಿದ ಕೂಡಲೆ ವಾಜಪೇಯಿಯವರು ಭೂಷಣರ ಬಳಿಗೆ ಬಂದು ಬೆನ್ನು ತಟ್ಟಿದರು ಮತ್ತು ಮುಕ್ತ ಕಂಠದಿಂದ ಹೊಗಳಿದರು.</p>
<p>ಜನತಾ ಪಾರ್ಟಿಯ ಸರ್ಕಾರವು 1977ರ ಏಪ್ರಿಲ್ ಹಾಗೂ ಮೇ ನಲ್ಲಿ ಕಾಂಗ್ರೆಸ್ ಆಡಳಿತದ ಒಂಭತ್ತು ರಾಜ್ಯಗಳ ವಿಧಾನ ಸಭೆಗಳನ್ನು ವಿಸರ್ಜಿಸಿ ಮತ್ತೆ ಚುನಾವಣೆಗಳನ್ನು ನಡೆಸುವ ತೀರ್ಮಾನ ಕೈಗೊಂಡಿತು. ಈ ರಾಜ್ಯಗಳಲ್ಲೆಲ್ಲ ಕಾಂಗ್ರೆಸ್ ಸರ್ಕಾರವಿದೆ. ಹೆಚ್ಚಿನ ಶಾಸಕರಿದ್ದಾರೆ. ಇದೆಲ್ಲ ಒಳ್ಳೆಯದೇ ಆದರೂ ಅವರ ಮೇಲೆ ಜನರಿಗೆ ವಿಶ್ವಾಸವಿಲ್ಲ ಎಂಬುದು ಕಾನೂನು ಮಂತ್ರಿಗಳಾಗಿದ್ದ ಶಾಂತಿಭೂಷಣರ ತರ್ಕವಾಗಿತ್ತು. ಆದ್ದರಿಂದ ಅಲ್ಲಿ ಮತ್ತೆ ಜನ ಬೆಂಬಲ ಪಡೆಯಬೇಕು. ವಾಮಪಂಥಿಗಳು ಇದನ್ನು ವಿರೋಧಿಸುತ್ತಿದ್ದರು. ಸರ್ಕಾರದ ಈ ನಿರ್ಧಾರದ ಕಡತವನ್ನು ಕಾರ್ಯಾಧಿಕಾರಿಯು ರಾಷ್ಟ್ರಪತಿ ಬಿ.ಡಿ. ಜತ್ತಿಯವರ ಬಳಿ ತೆಗೆದುಕೊಂಡು ಹೋದಾಗ ಅವರು ಸಹಿ ಹಾಕಲು ನಿರಾಕರಿಸಿದರು. ಸರ್ಕಾರಕ್ಕೆ ತುಂಬಾ ತೊಡಕಾಯಿತು. ಕ್ಯಾಬಿನೆಟ್ ಮೀಟಿಂಗ್‍ನಲ್ಲಿ ಈ ವಿಷಯದ ಬಗ್ಗೆ ಪರಾಮರ್ಶೆಯಾದಾಗ, ರಾಷ್ಟ್ರಪತಿಯವರೇನಾದರೂ ಸಹಿ ಹಾಕಲಿಲ್ಲವೆಂದರೆ ಲೋಕಸಭೆಯನ್ನೇ ವಿಸರ್ಜಿಸುವ ಪ್ರಸ್ತಾವನೆ ಕಳುಹಿಸೋಣ. ಇದೇ ವಿಷಯವನ್ನು ಮುಂದಿಟ್ಟುಕೊಂಡು ಚುನಾವಣೆ ಎದುರಿಸೋಣ. ಎಂದು ಶಾಂತಿಭೂಷಣರು ಹೇಳಿದರು. ಜತ್ತಿ ಸಾಹೇಬರಿಗೆ ಅರ್ಥಮಾಡಿಸಲು ಶಾಂತಿಭೂಷಣರು ಹೋದರು. ಅವರಿಗೆ ಅನೇಕ ಉದಾಹರಣೆಗಳ ಮೂಲಕ ಸಹಿ ಹಾಕಲು ಕೇಳಿಕೊಳ್ಳಲಾಯಿತು. 1950ರಲ್ಲಿ ನೆಹರು ಮತ್ತು ಡಾ|| ರಾಜೇಂದ್ರಪ್ರಸಾದರ ನಡುವೆ ಭಿನ್ನಾಭಿಪ್ರಾಯವಾದಾಗ ಅಟಾರ್ನಿ ಜನರಲ್‍ರವರು ಮಂತ್ರಿ ಪರಿಷತ್ತಿನ ಸಲಹೆಯಂತೆ ನಡೆಯಬೇಕೆಂದು ರಾಷ್ಟ್ರಪತಿಯವರಿಗೆ ಸಲಹೆ ನೀಡಿದ್ದರು. ಇದರ ಜೊತೆಗೇ ಎಮರ್‍ಜೆನ್ಸಿಯಲ್ಲಿ ನಡೆದ 42ನೇ ಸಂವಿಧಾನ ತಿದ್ದುಪಡಿಯ ನಂತರವಂತೂ ಸರ್ಕಾರದ ಶಕ್ತಿ ಮತ್ತಷ್ಟು ಹೆಚ್ಚಾಗಿತ್ತು.</p>
<p>ನಂತರ ಸುಪ್ರೀಂಕೋರ್ಟನಲ್ಲಿ ಶಮ್‍ಶೇರ್‍ಸಿಂಹರ ತೀರ್ಮಾನದ ಉದಾಹರಣೆ ಕೊಡಲಾಯಿತು. ಕ್ಯಾಬಿನೆಟ್ಟನ್ನು ಬಿಟ್ಟು ರಾಷ್ಟ್ರಪತಿಯವರು ಬೇರೆ ನಿರ್ಧಾರ ತೆಗೆದುಕೊಳ್ಳುವ ಹಾಗಿಲ್ಲ ಎಂದು ಅದರಲ್ಲಿ ಹೇಳಲಾಗಿತ್ತು. ಆದರೆ ಜತ್ತಿಯವರು ಸಹಿ ಹಾಕಲು ಸಿದ್ಧರಿರಲಿಲ್ಲ. ಇದರಿಂದ ಕಾಂಗ್ರೆಸ್ಸು ಪೂರ್ತಿ ನಾಮಾವಶೇಷವಾಗುತ್ತದೆ ಎಂಬುದು ಅವರ ಅಭಿಪ್ರಾಯವಾಗಿತ್ತು.</p>
<p>'ನಾನು ಹಳೆಯ ಕಾಂಗ್ರೆಸ್ಸಿನವನು. ಹಾಗಿರುವಾಗ ಈ ರೀತಿಯ ತೀರ್ಮಾನ ತೆಗೆದುಕೊಳ್ಳಲಾಗುವುದಿಲ್ಲ.' ಎಂದು ಜತ್ತಿಯವರು ಹೇಳಿದರು.</p>
<p>ಇದರ ನಂತರ ಮತ್ತೆ ಕ್ಯಾಬಿನೆಟ್ ಸಭೆ ಜರುಗಿತು ಮತ್ತು ಅದರಲ್ಲಿ ಪಿಎಂರವರ ಕಡೆಯಿಂದ ಒಂದು ಚೀಟಿಯನ್ನು ಜತ್ತಿಯವರ ಬಳಿಗೆ ಕಳುಹಿಸಿಕೊಡಲಾಯಿತು. ತಾವೇನಾದರೂ ಸಹಿ ಹಾಕಲಿಲ್ಲವೆಂದರೆ ಈ ವಿಷಯವನ್ನು ಸಾರ್ವಜನಿಕಗೊಳಿಸಲಾಗುವುದು ಮತ್ತು ಪ್ರಧಾನಮಂತ್ರಿಯವರು ಆಕಾಶವಾಣಿಯಲ್ಲಿ ದೇಶವನ್ನುದ್ದೇಶಿಸಿ ಮಾತಾಡಲು ಸಿದ್ಧತೆಯನ್ನು ಕೂಡ ಮಾಡಿಕೊಂಡಿದ್ದಾರೆ ಎಂದು ಅದರಲ್ಲಿ ಬರೆಯಲಾಗಿತ್ತು. ಇನ್ನೇನು ಆಕಾಶವಾಣಿಯಲ್ಲಿ ಮಾತಾಡಲು ತಯಾರಿ ನಡೆಯುತ್ತಿತ್ತು ಅಷ್ಟರಲ್ಲಿ ಜತ್ತಿ ಸಾಹೇಬರು ಸಹಿ ಹಾಕಿದರು ಎಂದು ಪಿಎಂ ಮೊರಾರ್ಜಿದೇಸಾಯಿಯವರು ಶಾಂತಿಭೂಷಣರಿಗೆ ಫೋನ್ ಮಾಡಿದರು. ಈ ಸಂಪೂರ್ಣ ಪ್ರಕರಣದಲ್ಲಿ ವಾಜಪೇಯಿಯವರು ಶಾಂತಿಭೂಷಣರ ಜೊತೆಯಿದ್ದರು. ಪ್ರಧಾನಮಂತ್ರಿ ಇಂದಿರಾಗಾಂಧಿಯವರು ಪ್ರಧಾನಿ ಹಾಗೂ ಸರ್ಕಾರದ ಶಕ್ತಿಯನ್ನು ಹೆಚ್ಚಿಸುವುದಕ್ಕೋಸ್ಕರ ಎಮರ್ಜೆನ್ಸಿಯ ಸಮಯದಲ್ಲಿ ಸಂವಿಧಾನದ 42ನೇ ಕಲಂಅನ್ನು ತಿದ್ದುಪಡಿ ಮಾಡಿದರು. ಇದರಿಂದ ಸರ್ಕಾರಕ್ಕೇನೋ ಶಕ್ತಿ ಲಭಿಸುತ್ತಿತ್ತು. ಆದರೆ ಪ್ರಜಾಪ್ರಭುತ್ವ ದುರ್ಬಲವಾಗಿಬಿಟ್ಟಿತ್ತು. ಜನತಾ ಪಾರ್ಟಿಯ ಸರ್ಕಾರ ರಚನೆಯಾದಾಗ ಈ ತಿದ್ದುಪಡಿಯನ್ನು ಕೊನೆಗೊಳಿಸುವ ಚರ್ಚೆಯಾಯಿತು. ಈ ವಿಷಯದ ಬಗ್ಗೆ ಕ್ಯಾಬಿನೆಟ್‍ನಲ್ಲಿ ಭಿನ್ನಾಭಿಪ್ರಾಯವಿತ್ತು. ಈ ತಿದ್ದುಪಡಿಯಲ್ಲಿ ಯಾವುದು ಒಳ್ಳೆಯದೋ ಅದನ್ನು ಇಟ್ಟುಕೊಂಡು ಯಾವುದು ಪ್ರಜಾಪ್ರಭುತ್ವಕ್ಕೆ ಕಂಟಕವಾಗಿದೆಯೋ ಅದನ್ನು ತೆಗೆದುಹಾಕುವುದೊಳ್ಳೆಯದು ಎಂಬುದು ಕಾನೂನು ಮಂತ್ರಿ ಶಾಂತಿಭೂಷಣರ ಅಭಿಪ್ರಾಯವಾಗಿತ್ತು. ವಾಜಪೇಯಿಯವರು ಕೂಡ ಇದಕ್ಕೆ ದನಿಗೂಡಿಸಿದರು. ತಿದ್ದುಪಡಿಯನ್ನು ಪೂರ್ತಿ ನಷ್ಟಗೊಳಿಸಿ ಇಲ್ಲಾ ಪೂರ್ಣ ತಿದ್ದುಪಡಿಯನ್ನು ಯಥಾವತ್ ಹಾಗೇ ಇರಲು ಬಿಡಿ. ಇದರಿಂದ ಸರ್ಕಾರಕ್ಕೆ ತಾಕತ್ತು ಬರುತ್ತದೆ ಎಂಬುದೇ ನಿಜವಾದರೆ ಪೂರ್ತಿ ತಿದ್ದುಪಡಿ ಏಕೆ ಇಟ್ಟುಕೊಳ್ಳಬಾರದು ಎಂಬುದು ಆಡ್ವಾಣಿಯವರ ಅಭಿಪ್ರಾಯವಾಗಿತ್ತು.</p>
<p>ರಾಷ್ಟ್ರಪತಿಯವರಿಗೆ ಏನನ್ನಿಸುವುದೋ ಅದನ್ನೇ ಅವರು ಮಾಡಲಿ ಎಂಬುದು ವಾಜಪೇಯಿಯವರ ಅಭಿಪ್ರಾಯವಾಗಿತ್ತು. ಈ ಮಾತಿಗೆ ಬಹುಮತ ಸಿಕ್ಕಿತು. ಆದರೂ ಇದು ಸಂವಿಧಾನದ ತಿದ್ದುಪಡಿಯಾಗಿತ್ತು ಮತ್ತು ರಾಜ್ಯಸಭೆಯಲ್ಲಿ ಜನತಾ ಪಾರ್ಟಿಯ ನಾಲ್ಕೈದು ಸೀಟುಗಳಿದ್ದವು. ಆದ್ದರಿಂದ ಅದನ್ನು ಮೂರನೇ ಎರಡು ಬಹುಮತದಿಂದ ಪಾಸು ಮಾಡುವುದು ಕಷ್ಟವಾಗಿತ್ತು. ಶಾಂತಿಭೂಷಣರು ಆಗ 7. ರೇಸ್‍ಕೋರ್ಸ್ ರೋಡಿನ ವಿಳಾಸದಲ್ಲಿ ವಾಸಿಸುತ್ತಿದ್ದರು. ಅದೇ ಮುಂದೆ ಪ್ರಧಾನಮಂತ್ರಿಗಳ ನಿವಾಸವಾಯಿತು. ಅಲ್ಲಿಗೆ ಭೂಷಣರು ಲೋಕಸಭೆಯ ಕಾಂಗ್ರೆಸ್ಸಿನ ನಾಯಕರಾದ ಸಿ.ಎಂ. ಸ್ಟೀಫನ್ ಮತ್ತು ರಾಜ್ಯಸಭೆಯ ನಾಯಕರಾದ ಸೈಯದ್ ಮೊಹಮ್ಮದರನ್ನು ಭೋಜನಕ್ಕೆ ಕರೆದರು. 42ನೇ ತಿದ್ದುಪಡಿಯಿಂದ ಸರ್ಕಾರಕ್ಕೇನೆ ಲಾಭವಿದೆ ಆದಾಗ್ಯೂ ಜನತಾಪಾರ್ಟಿಯ ಸರ್ಕಾರ ಈ ತಿದ್ದುಪಡಿಯನ್ನು ಇಟ್ಟುಕೊಳ್ಳಲು ಬಯಸುತ್ತಿಲ್ಲ. ಅದರಲ್ಲಿರುವ ಒಳ್ಳೆಯ ಅಂಶಗಳನ್ನು ಶಾಶ್ವತವಾಗಿ ಕಾಪಾಡಲಾಗುವುದು. ಆಗ ತಮ್ಮ ತಿದ್ದುಪಡಿಯೂ ಉಳಿಯುವುದು ಎಂದು ಅವರಿಗೆ ಅಲ್ಲಿ ತಿಳಿಹೇಳಲಾಯಿತು. ಅವರಿಗೆ ತಮ್ಮ ಶೋಭೆಯ ಯೋಚನೆಯಿತ್ತು. ಆದ್ದರಿಂದ ಸರ್ವ ಪಕ್ಷಗಳ ಎರಡು ದಿನದ ಸಭೆ ಕರೆಯಲಾಯಿತು. ಮತ್ತು ಸಂವಿಧಾನದ 44ನೇ ತಿದ್ದುಪಡಿಯನ್ನು ಸರ್ವಸಮ್ಮತಿಯಿಂದ ಪಾಸು ಮಾಡಲಾಯಿತು. ಲಾಲ್‍ಕೃಷ್ಣ ಆಡ್ವಾಣಿ ಹಾಗೂ ರಾಮ್ ಜೇಠ್ಮಲಾನಿಯವರು ಇದರ ವಿರುದ್ಧವಾಗಿದ್ದರು.</p>
<p>ಎಲ್ಲಿಯದೋ ಇಟ್ಟಿಗೆ, ಮತ್ತೆಲ್ಲಿಯದೋ ಕಲ್ಲು ಜೋಡಿಸಿ ಕಟ್ಟಿದ ಜನತಾ ಪಾರ್ಟಿಯ ಸರ್ಕಾರವನ್ನು ಸಂಘಪರಿವಾರವು ಭಾನುಮತಿಯ ಕುಟುಂಬ ಎಂದು ತಿಳಿದಿತ್ತು. ಜನತಾ ಪಾರ್ಟಿಯ ಸರ್ಕಾರ ರಚನೆಯಾದ ಸಂದರ್ಭದಲ್ಲಿ ಬಾವೂರಾವ್ ದೇವರಸರು ಸಂಘದ ಕಡೆಯಿಂದ ರಾಜಕೀಯ ವಿಷಯಗಳನ್ನು ನೋಡಿಕೊಳ್ಳುವವರಾಗಿದ್ದರು, ಜನತಾ ಪಾರ್ಟಿಯ ಸರ್ಕಾರವು ಹೆಚ್ಚುದಿನ ಇರುವುದಿಲ್ಲ ಎಂಬುದು ಅರ್ಥವಾಗುತ್ತಿತ್ತು. 'ಸರ್ಕಾರದಲ್ಲಿ, ಸಂಘಟನೆಯಲ್ಲಿ, ಎಲ್ಲಿ ಜಾಗ ಸಿಕ್ಕಿದರೆ ಅಲ್ಲೆಲ್ಲ ಸಂಘದ ಕಾರ್ಯಕರ್ತರನ್ನು ನುಗ್ಗಿಸಿ, ನುಗ್ಗಿರಿ, ಮತ್ತು ಅಲ್ಲಿ ಹಾಸುಹೊಕ್ಕಾಗಿರಿ. ಉದ್ದೇಶ ಇಷ್ಟೇ, ಎಷ್ಟು ಸಾಧ್ಯವೋ ಅಷ್ಟು ನಿಮ್ಮ ಶಕ್ತಿ ಹೆಚ್ಚಿಸಿಕೊಳ್ಳಿ ಮತ್ತು ಶಕ್ತಿವಂತರಾಗಿರಿ' ಎಂದು ಆಗ ಸಂಘವು ಒಂದು ಯೋಜನೆ ರೂಪಿಸಿತು.</p>
<p>ಬಿಜೆಪಿಯ ರಚನೆಯ ನಂತರ ಇದರ ಲಾಭ ಹೆಚ್ಚಾಯಿತು. ಮತ್ತು ಸಂಘಟನೆಯು ಮತ್ತೆ ತಲೆಯೆತ್ತುವಂತೆ ಮಾಡಲು ಅಷ್ಟೇನೂ ಕಷ್ಟವಾಗಲಿಲ್ಲ ಬದಲಾಗಿ 1980ರಲ್ಲಿ ಮುಂಬಯಿಯಲ್ಲಿ ನಡೆದ ಬಿಜೆಪಿಯ ಮೊದಲ ಅಧಿವೇಶನದಲ್ಲಿ ನೆರೆದ ಜನಸ್ತೋಮವನ್ನು ನೋಡಿ ಪ್ರತಿಯೊಬ್ಬರೂ ಅಚ್ಚರಿಗೊಂಡಿದ್ದರು. ಸಂಘದ ಆ ಯೋಜನೆಯ ಪರಿಣಾಮ ಹೇಗಿತ್ತೆಂದರೆ ಜನತಾ ಪಾರ್ಟಿಯು ನಿಜವಾಗಿ ಒಡೆದುಹೋಗಿದ್ದರೂ ಸಂಘಪರಿವಾರವು ಮಜಬೂತಾಯಿತು.</p>
<p>ಜನತಾ ಪಾರ್ಟಿಯಲ್ಲಿ ಮೊರಾರ್ಜಿ ದೇಸಾಯಿ ಹಾಗೂ ಚರಣ್‍ಸಿಂಹರ ನಡುವೆ ಜಗಳ ನಡೆದೇ ಇತ್ತು. ಮೊರಾರ್ಜಿ ದೇಸಾಯಿಯವರು ಚರಣ್‍ಸಿಂಹರನ್ನು ಚೂರಣ್‍ಸಿಂಹರನ್ನಾಗಿ ಮಾಡಿಬಿಡುತ್ತೇನೆ ಎಂದು ಆಗಾಗ ಹೇಳುತ್ತಿದ್ದರು. ಬೇರೆ ನಾಯಕರುಗಳೆಲ್ಲ ಚುನಾವಣೆಗಳಲ್ಲಿ ಲಕ್ಷ ಲಕ್ಷ ಓಟುಗಳಿಂದ ಗೆದ್ದಿರುವಾಗ ಕೇವಲ ಹತ್ತಿಪ್ಪತ್ತು ಸಾವಿರ ಓಟುಗಳಿಂದ ಗೆದ್ದಿರುವ ಈ ಮೊರಾರ್ಜಿದೇಸಾಯಿ ಯಾವ ಸೀಮೆ ಪ್ರಧಾನಮಂತ್ರಿ ಎಂದು ಚರಣ್ ಸಿಂಹರು ಹೇಳುತ್ತಿದ್ದರು.</p>
<p>ಜನತಾ ಪಾರ್ಟಿಯ ಜಗ್ಗಾಟ ಜೆಪಿಯವರಿಗೆ ನೋವು ತಂದಿತ್ತು. ಯಾರೂ ಅವರ ಮಾತನ್ನು ಕೇಳುತ್ತಿರಲಿಲ್ಲ. ದೆಹಲಿಗೆ ಬದಲಾಗಿ ಅವರು ಪಾಟ್ನಾದಲ್ಲಿರುತ್ತಿದ್ದರು. ಅವರ ದೇಹದ ಸ್ಥಿತಿ ತುಂಬಾ ಬಿಗಡಾಯಿಸುತ್ತಿತ್ತು. ಡಯಾಲಿಸಿಸ್‍ನಿಂದ ಜೀವಂತವಾಗಿದ್ದರು. ಚಿಕಿತ್ಸೆಗಾಗಿ ಅಮೇರಿಕಾಗೆ ಹೋಗ ಬೇಕಾಗಿತ್ತು. ಹೋಗುವ ಮುಂಚೆ ಪಾಟ್ನಾದಲ್ಲಿ ಅವರನ್ನು ಕುಲದೀಪ್ ನೈಯರ್ ಭೇಟಿ ಮಾಡಿದರು. ತಾವೇಕೆ ಇದರಲ್ಲಿ ಹಸ್ತಕ್ಷೇಪ ಮಾಡುವುದಿಲ್ಲ? ಸಾಮಾನ್ಯ ನಾಗರೀಕ ಕೋಪಗೊಂಡಿದ್ದಾನೆ. ಏಕೆಂದರೆ ಅವನು ನಿಮ್ಮ ಮುಖ ನೋಡಿ ಓಟು ಕೊಟ್ಟಿದ್ದಾನೆ. ತಾವು ನೋಡಿದರೆ ಪಾಟ್ನಾದಲ್ಲಿ ಕೂತಿರುವಿರಿ ಎಂದು ನೈಯರ್‍ರವರು ಕೇಳಿದರು. 'ನನ್ನ ಮಾತು ಯಾರೂ ಕೇಳುವುದಿಲ್ಲ' ಎಂದು ಜೆಪಿಯವರು ಹೇಳಿದರು.</p>
<p>ಅಮೇರಿಕಾದಿಂದ ಜೆಪಿಯವರು ವಾಪಸ್ಸು ಬರುವಾಗ ನೇರವಾಗಿ ಬೊಂಬಾಯಿಗೆ ಹೋಗುವುದೆಂದು ನಿರ್ಧಾರವಾಗಿತ್ತು. ಆದರೆ ಅವರು ಏರ್ ಇಂಡಿಯಾದ ವಿಮಾನಕ್ಕೆ ದೆಹಲಿ ಮೂಲಕ ಬೊಂಬಾಯಿಗೆ ಹೋಗಲು ಹೇಳಿದರು. ದೆಹಲಿಯಲ್ಲಿ ಪ್ರಧಾನಿ ಮೊರಾರ್ಜಿ ದೇಸಾಯಿಯವರಿಗೆ ಹಾಗೂ ಸರ್ಕಾರಕ್ಕೆ ಈ ವಿಷಯ ತಿಳಿಸಲಾಯಿತು. ವಿಮಾನವು ದೆಹಲಿಗೆ ಬಂದಾಗ ಮೊರಾರ್ಜಿಯವರು ಬಂದಿರುವರೇ ಎಂದು ಜೆಪಿಯವರು ಕೇಳಿದರೆ ಇಲ್ಲ ಎಂಬ ಉತ್ತರ ಬಂತು. ಮತ್ತೆ ಜಗಜೀವನರಾಂ ಅವರ ಬಗ್ಗೆ ಕೇಳಿದಾಗ ಅವರೂ ಕೂಡ ಬಂದಿಲ್ಲ ಎಂಬುದು ಗೊತ್ತಾಯಿತು. ಒಬ್ಬ ಜೂನಿಯರ್ ಮಂತ್ರಿಯನ್ನು ಜೆಪಿಯವರ ಸ್ವಾಗತಕ್ಕೆ ಪ್ರಧಾನಿಗಳು ಕಳುಹಿಸಿದ್ದರು. ಈ ವರ್ತನೆಯಿಂದ ಜೆಪಿಯವರಿಗೆ ದೊಡ್ಡ ಆಘಾತವಾಯಿತು. ಆದರೆ ಆಗ ಆ ಸರ್ಕಾರದಲ್ಲಿ ಈ ವಿಷಯದ ಕಡೆಗೆ ಗಮನಕೊಡುವವರು ಯಾರೂ ಇರಲಿಲ್ಲ.</p>
<p>ಮುಂಬರುವ ದಿನಗಳಲ್ಲಿ ಚೌಧರಿ ಚರಣ್‍ಸಿಂಹರೊಡನೆ ಉಂಟಾಗಬಹುದಾದ ಜಗಳಗಳಿಂದ ನೊಂದು 1979ರ ಜುಲೈ 15ರಂದು ಮೊರಾರ್ಜಿ ದೇಸಾಯಿಯವರು ಪ್ರಧಾನಮಂತ್ರಿ ಪದವಿಗೆ ರಾಜೀನಾಮೆ ನೀಡಿದರು. ಈ ಹಿಂದಿನ ಪ್ರಧಾನಿ ಹಾಗೂ ಕಾಂಗ್ರೆಸ್ಸಿನ ನಾಯಕಿಯಾದ ಶ್ರೀಮತಿ ಇಂದಿರಾಗಾಂಧಿಯವರ ಬಗ್ಗೆ ಮೃದು ಧೋರಣೆ ತಳೆದದ್ದಕ್ಕೆ ಮೊರಾರ್ಜಿ ದೇಸಾಯಿಯವರ ವಿರುದ್ಧ ಕತ್ತಿ ಮಸೆಯುತ್ತಿದ್ದ ಉಪ ಪ್ರಧಾನಿ ಚೌಧರಿ ಚರಣಸಿಂಹರು ಈಗ ಕಾಂಗ್ರೆಸ್ಸಿನ ಸಹಾಯದಿಂದ ಬಿಲ್ಲು ಹೆಗಲಿಗೇರಿಸಿದರು. ದೇಸಾಯಿಯವರ ಸರ್ಕಾರದಲ್ಲಿ ಅವರು ಗೃಹ ಮಂತ್ರಿಯಾಗಿದ್ದರು. ಇದಕ್ಕೂ ಮುಂಚೆ 1978ರ ಜೂನ್ ಜುಲೈನಲ್ಲಿ ಮೊರಾರ್ಜಿ ದೇಸಾಯಿಯವರು ಚರಣ್ ಸಿಂಹ್ ಹಾಗೂ ರಾಜನಾರಾಯಣರನ್ನು ಮಂತ್ರಿ ಮಂಡಲದಿಂದ ಕೈಬಿಟ್ಟಾಗ ವಾಜಪೇಯಿಯವರು ಮೊರಾರ್ಜಿ ದೇಸಾಯಿಯವರ ನಿಲುವನ್ನು ಸಮರ್ಥಿಸಿದ್ದರು. 1978ರ ಜೂನ್ 29ರಂದು ಪ್ರಧಾನಿ ದೇಸಾಯಿಯವರು ತಮ್ಮ ನಿವಾಸದಲ್ಲಿ ಮಂತ್ರಿಮಂಡಲದ ಕೊನೆಯ ಸಭೆ ಕರೆದರು. ಶ್ರೀಮತಿ ಇಂದಿರಾಗಾಂಧಿಯವರನ್ನು ಜೈಲಿಗೆ ಕಳುಹಿಸದೇ ಇರುವುದಕ್ಕೆ ಮೊರಾರ್ಜಿಯವರೇ ಕಾರಣ ಎಂದು ಆಪಾದಿಸಿದ್ದ ಗೃಹ ಮಂತ್ರಿ ಚರಣ್ ಸಿಂಹರ ಮೇಲೆ ಏಕೆ ಕ್ರಮ ಕೈಗೊಳ್ಳಬಾರದೆಂದು ಆ ಸಭೆಯಲ್ಲಿ ಚರ್ಚಿಸಲಾಯಿತು.</p>
<p>'ಒಂದು ದಿನ ಚಂದ್ರಶೇಖರ್‍ರವರು ನನ್ನ ಕಛೇರಿಗೆ ಬಂದರು. ವಾಜಪೇಯಿ ಹಾಗೂ ನನ್ನೊಡನೆ ಪ್ರಮುಖವಾದ ವಿಷಯವೊಂದನ್ನು ಚರ್ಚಿಸಬೇಕೆಂದರು. ಚರಣಸಿಂಹರ ಸಂಬಂಧಿಕರಾಗಿರುವ ಹೇಮವತಿ ನಂದನ್ ಬಹುಗುಣ ಸಮೇತ ಕೆಲವು ಜನರು ಈಗಲೂ ಜನಸಂಘದವರು ಮೊರಾರ್ಜಿ ದೇಸಾಯಿ ಸರ್ಕಾರದಲ್ಲಿ ಇರುವುದಿಲ್ಲವೆಂದರೆ ಮಾತ್ರ ನಾವು ಜನತಾಪಾರ್ಟಿಯಲ್ಲಿ ಇರುತ್ತೇವೆ ಎನ್ನುತ್ತಿದ್ದಾರೆ. ಎಂದರು. ಸರ್ಕಾರದಲ್ಲಿದ್ದ ಜನಸಂಘದ ಮೂವರು ಮಂತ್ರಿಗಳಾದ ವಾಜಪೇಯಿ, ಆಡ್ವಾಣಿ ಹಾಗೂ ಬ್ರಜಲಾಲ್‍ವರ್ಮಾರವರು ಪ್ರಧಾನಿಗಳಾದ ಮೊರಾರ್ಜಿ ದೇಸಾಯಿಯವರ ಬಳಿ ಹೋಗಿ ರಾಜೀನಾಮೆ ನೀಡಲು ಸಿದ್ಧರಿದ್ದೇವೆಂದು ಹೇಳಿದಾಗ ಅವರ ಮಾತನ್ನು ಅರ್ಧದಲ್ಲೇ ತಡೆದ ಮೊರಾರ್ಜಿಯವರು ನೀವೇಕೆ ರಾಜೀನಾಮೆ ಕೊಡಬೇಕು? ಬೇಕಾದರೆ ನಾನು ರಾಜೀನಾಮೆ ಸಲ್ಲಿಸುವೆ ಎಂದರು. ಆಮೇಲೆ ಜನತಾ ಪಾರ್ಟಿಯು ವಿಭಜನೆಯಾಗಿ ಪ್ರಧಾನಿ ಮೊರಾರ್ಜಿಯವರು ಬಹುಮತ ಕಳೆದುಕೊಂಡರು ಅಲ್ಲದೆ ಜುಲೈ 15 ರಂದು ರಾಜೀನಾಮೆ ಸಲ್ಲಿಸಿದರು.' ಎಂದು ಆಡ್ವಾಣಿಯವರು ತಮ್ಮ ಪುಸ್ತಕ 'ಮೈ ಕಂಟ್ರಿ ಮೈ ಲೈಫ್' ನಲ್ಲಿ ಬರೆದಿದ್ದಾರೆ (ಪುಟ 304).</p>
<p>ಚೌಧರಿ ಚರಣಸಿಂಹರು ಇಂದಿರಾಗಾಂಧಿಯವರ ಸಹಾಯದಿಂದ ಒಂದು ವರ್ಷದ ನಂತರ 1979ರ ಜುಲೇ 28 ರಂದು ಪ್ರಧಾನಿಯಾದರು. 64 ಸಂಸದರ ಬೆಂಬಲದೊಂದಿಗೆ ಜನತಾ ಪಾರ್ಟಿಯನ್ನಿ ತ್ಯಜಿಸಿದ ನಾಯಕರಾದ ಚೌಧರಿ ಚರಣಸಿಂಹರಿಗೆ ರಾಷ್ಟ್ರಪತಿಗಳಾದ ನೀಲಂ ಸಂಜೀವರೆಡ್ಡಿಯವರು ಪ್ರಮಾಣ ವಚನ ಬೋಧಿಸಿದರು. ಕಾಂಗ್ರೆಸ್ಸಿನ ಬೆಂಬಲದಿಂದ ಚರಣಸಿಂಹರು ಪ್ರಧಾನಿಯೇನೋ ಆದರು ಆದರೆ ಆರು ತಿಂಗಳೊಳಗೆ ಸಂಸತ್ತಿನ ಅಧಿವೇಷನ ಆರಂಭವಾಗುವ ಒಂದು ದಿನದ ಮುಂಚೆ ಕಾಂಗ್ರೆಸ್ಸು ತನ್ನ ಬೆಂಬಲವನ್ನು ವಾಪಸ್ಸು ಪಡೆಯಿತು. ಸರ್ಕಾರ ಬಿದ್ದು ಹೋಯಿತು. ಒಂದೇ ಒಂದು ದಿನವೂ ಲೋಕಸಭೆಯನ್ನು ನಿಭಾಯಿಸದ ದೇಶದ ಏಕೈಕ ಪ್ರಧಾನಿಯೆಂದು ಚರಣಸಿಂಹರು ಕರೆಸಿಕೊಂಡರು. ಇದೇ ಸಂದರ್ಭದಲ್ಲಿ ಶ್ರೀಮತಿ ಇಂದಿರಾಗಾಂಧಿಯವರು ಚಿಕ್ಕಮಗಳೂರಿನ ಉಪ ಚುನಾವಣೆಯಲ್ಲಿ ಗೆದ್ದು ಬಂದರು. ಇದು ಕಾಂಗ್ರೆಸ್ಸಿಗೆ ರಾಮಬಾಣದಂತೆ ಕೆಲಸ ಮಾಡಿತು.</p>
<p>1979ರ ಆಗಸ್ಟ್ 20ರಂದು ಚೌಧರಿ ಚರಣಸಿಂಹರು ರಾಜೀನಾಮೆ ನೀಡಿದಾಗ ಈಗಲೂ ಹೆಚ್ಚು ಬಹುಮತವಿರುವ ಕಾರಣದಿಂದ ಮತ್ತೊಮ್ಮೆ ಸರ್ಕಾರ ರಚಿಸುವ ಅವಕಾಶ ಜನತಾಪಾರ್ಟಿಗೆ ಸಿಕ್ಕಿತು ಎಂದು ಹೆಚ್ಚು ಜನ ಭಾವಿಸಿದರು. ಚರಣಸಿಂಹರು ರಾಜೀನಾಮೆ ಸಲ್ಲಿಸಿದ ಸ್ವಲ್ಪ ಹೊತ್ತಿಗೆ ಬಾಬು ಜಗಜೀವನರಾಂರವರು ರಾಷ್ಟ್ರಪತಿಗಳಾದ ನೀಲಂ ಸಂಜೀವರೆಡ್ಡಿಯವರನ್ನು ಭೇಟಿ ಮಾಡಿ ಬಹುಮತ ಸಾಬೀತು ಪಡಿಸಲು ಮತ್ತು ಸರ್ಕಾರ ರಚಿಸಲು ನಾವು ಸಿದ್ಧರಿರುವುದಾಗಿ ಹೇಳಿದರು. ಬಾಬು ಜಗಜೀವನರಾಂರವರಿಗೆ ಆಗ ಜನತಾಪಾರ್ಟಿಯ 202 ಸಂಸದರ ಬೆಂಬಲವಿತ್ತು. ಇದಲ್ಲದೆ ವಾಜಪೇಯಿಯವರ ಪ್ರಯತ್ನದ ಫಲವಾಗಿ ಅಣ್ಣಾದ್ರಾಮುಕಂನ ಎಂ.ಜಿ. ರಾಮಚಂದ್ರನ್‍ರವರು ತಮ್ಮ 18 ಸಂಸದರ ಬೆಂಬಲವನ್ನು ನೀಡುವ ಭರವಸೆಯಿತ್ತಿದ್ದರು. ಇದರ ಜೊತೆಗೇನೆ ಯಶವಂತರಾವ್ ಚವಾಣರ ಮುಂದಾಳತ್ವದಲ್ಲಿ ಕಾಂಗ್ರೆಸ್ಸಿನಿಂದ ಬೇರೆಯಾದ ಮತ್ತೊಂದು ಬಣ ಕೂಡ ಬೆಂಬಲ ನೀಡಲು ತಯಾರಾಗಿತ್ತು.</p>
<p>ಆಗಸ್ಟ್ 21ಕ್ಕೆ ಜನತಾ ಪಾರ್ಟಿಯ ಅಧ್ಯಕ್ಷರಾದ ಚಂದ್ರಶೇಖರ್‍ರವರು ಕೂಡ ರಾಷ್ಟ್ರಪತಿಯವರನ್ನು ಭೇಟಿ ಮಾಡಿ ನಮ್ಮ ಪಾರ್ಟಿ ಸರ್ಕಾರ ರಚಿಸಲು ಬೇಕಾದ ಸ್ಪಷ್ಟ ಬಹುಮತ ಹೊಂದಿದೆ ಎಂದು ಹೇಳಿದರು. ಮಾರನೇದಿನ ಬೆಳಗ್ಗೆ ಜಗಜೀವನರಾಂರವರು ಚಂದ್ರಶೇಖರರಿಗೆ ರಾಷ್ಟ್ರಪತಿಭವನದಿಂದ ಭೇಟಿಗಾಗಿ ಕರೆಬಂದಿದೆ ಎಂದು ಫೋನ್ ಮಾಡಿದರು. ಅವರಿಬ್ಬರೂ ರಾಷ್ಟ್ರಪತಿಯವರನ್ನು ಭೇಟಿ ಮಾಡಿ ತಮ್ಮ ಸ್ಥಿತಿಯನ್ನು ವಿವರಿಸಿದರು. 'ದುಡುಕುವುದಿಲ್ಲ, ತೀರ್ಮಾನ ತೆಗೆದುಕೊಳ್ಳಲಾಗುವುದು' ಎಂದು ರಾಷ್ಟ್ರಪತಿಗಳು ಹೇಳಿದರು.</p>
<p>ಇಬ್ಬರೂ ನಾಯಕರು ರಾಷ್ಟ್ರಪತಿಭವನದಿಂದ ನೇರವಾಗಿ ಜನತಾಪಾರ್ಟಿಯ ಕಛೇರಿಗೆ ಹೋದರು. ಸರ್ಕಾರ ರಚಿಸುವ ಬಗ್ಗೆ ಸಿದ್ಧತೆ ಮಾಡತೊಡಗಿದರು. ಮಧ್ಯಾಹ್ನದ ಹೊತ್ತಿಗೆ ಲೋಕಸಭೆಯನ್ನು ವಿಸರ್ಜಿಸುವುದಾಗಿಯೂ ಹಾಗೂ ಮತ್ತೆ ಚುನಾವಣೆಗಳು ನಡೆಯಲಿವೆಯೆಂದೂ ರಾಷ್ಟ್ರಪತಿಯವರು ಘೋಷಿಸಿದರು. ದೇಶವು ಮತ್ತೆ ಚುನಾವಣೆ ಕಡೆಗೆ ಹೊರಳಿ ಎದ್ದಿತು. 1980ರಲ್ಲಿ ಮತ್ತೆ ಚುನಾವಣೆಗಳು ನಡೆದವು.</p>
<p>ಇದರ ಮಧ್ಯೆ ಜನತಾಪಾರ್ಟಿಯ ನಿಜವಾದ ನಾಯಕರೂ ಮತ್ತು ಪ್ರಜಾಪ್ರಭುತ್ವದ ಪರವಾಗಿ ಹೋರಾಡಿದ ಲೋಕನಾಯಕರೂ ಆದ ಜಯಪ್ರಕಾಶ ನಾರಾಯಣರು 1979ರ ಅಕ್ಟೋಬರ್ 8ರಂದು ಕೊನೆಯುಸಿರೆಳೆದರು. ವಾಜಪೇಯಿಯವರು ಅವರಿಗೆ ತಮ್ಮ ಈ ಮಾತುಗಳ ಮೂಲಕ ಶ್ರದ್ಧಾಂಜಲಿ ಅರ್ಪಿಸಿದರು. 'ಜೆಪಿಯೆಂಬುದು ಕೇವಲ ವ್ಯಕ್ತಿಯೊಬ್ಬನ ಹೆಸರಲ್ಲ. ಅದು ಮಾನವತೆಯ ಮತ್ತೊಂದು ಹೆಸರು. ಜೆಪಿಯವರನ್ನು ನೆನೆದಾಗಲೆಲ್ಲ ನಮ್ಮ ಕಣ್ಣಮುಂದೆ ಎರಡು ಚಿತ್ರಗಳು ಚಲಿಸತೊಡಗುತ್ತವೆ. ಒಂದನೆಯದು, ಶರಶಯ್ಯೆ ಮೇಲೆ ಮಲಗಿದ ಆ ಭೀಷ್ಮ ಪಿತಾಮಹರದು. ವ್ಯತ್ಯಾಸವೇನೆಂದರೆ ಮಹಾಭಾರತದಲ್ಲಿ ಭೀಷ್ಮರು ಕೌರವರ ಪರ ವಹಿಸಿದರೆ ಕಲಿಯುಗದ ಈ ಭೀಷ್ಮರು ನ್ಯಾಯದ ಪರ ವಹಿಸಿ ಸೆಣಸಿದರು. ಎರಡನೇ ಚಿತ್ರ ಯಾವುದೆಂದರೆ ಶಿಲುಬೆಗೆ ಮೊಳೆ ಹೊಡೆಸಿಕೊಂಡ ಏಸು ಕ್ರಿಸ್ತನದು. ಜೆಪಿಯವರ ಜೀವನವನ್ನು ನೋಡುತ್ತಿದ್ದರೆ ಏಸುಕ್ರಿಸ್ತನ ಬಲಿದಾನವು ನೆನಪಾಗುವುದು.'</p>
<p>1980ರಲ್ಲಿ ನಡೆಯಲಿದ್ದ ಚುನಾವಣೆಗಳಲ್ಲಿ ಜನತಾಪಾರ್ಟಿ ಮತ್ತೆ ಅಧಿಕಾರಕ್ಕೆ ಬರುವುದಿಲ್ಲ ಎಂಬ ವಿಷಯವು ಅದರ ನಾಯಕರುಗಳ ಸ್ವಾರ್ಥ ಹಾಗೂ ಪರಸ್ಪರ ಜಗಳಗಳಿಂದ ಸ್ಪಷ್ಟವಾಗಿತ್ತು. ಹೀಗಾಗಿ ಫಲಿತಾಂಶವು ಜನತಾ ಪಾರ್ಟಿಯ ವಿರುದ್ಧ ಜನರ ಸಿಟ್ಟು ಹೆಚ್ಚಾಗಿರುವುದನ್ನು ಪ್ರಚುರ ಪಟಿಸಿತು. ಈ ಪಾರ್ಟಿಯ ಆಡಳಿತದ ಸಮಯದಲ್ಲಿ ಸಾಮಾನ್ಯ ನಾಗರೀಕನು ಮೋಸ ಹೋದೆ ಎಂದು ಭಾವಿಸತೊಡಗಿದನು. ಒಂದೂವರೆ ವರ್ಷದ ಹಿಂದೆ ಅಂದರೆ 1977ರ ಚುನಾವಣೆಯಲ್ಲಿ 298 ಸೀಟುಗಳನ್ನು ಪಡೆದು ಅತಿ ದೊಡ್ಡ ಪಕ್ಷವಾಗಿ ಹೊರಮೊಮ್ಮಿದ್ದ ಜನತಾ ಪಾರ್ಟಿಯು ಈ ಬಾರಿ ಕೇವಲ 31 ಸೀಟುಗಳಿಗೆ ತೃಪ್ತಿ ಪಡಬೇಕಾಯಿತು. ಇದರಲ್ಲಿ 16 ಸೀಟುಗಳು ಜನಸಂಘದವಾಗಿದ್ದವು. ಕಳೆದ ಚುನಾವಣೆಗಳಲ್ಲಿ ಜನಸಂಘದಿಂದ 93 ಸಂಸದರು ಆರಿಸಿ ಬಂದಿದ್ದರು. ಕಾಂಗ್ರೆಸ್ಸಿನ ಸಂಖ್ಯೆ ಎರಡು ಪಟ್ಟು ಹೆಚ್ಚಾಗಿತ್ತು. ಎಮರ್‍ಜೆನ್ಸಿಯಿಂದ ಬೇಸತ್ತು ಜನರು 1977 ರಲ್ಲಿ ಅದಕ್ಕೆ ಕೇವಲ 157 ಸೀಟುಗಳನ್ನು ಮಾತ್ರ ಕೊಟ್ಟಿದ್ದರು. 1980 ರಲ್ಲಿ ಅದೇ ಕಾಂಗ್ರೆಸ್ಸಿನ ಸಂಸದರ ಸಂಖ್ಯೆ 351ಕ್ಕೇರಿತು.</p>
<p>ವಾಸ್ತವದಲ್ಲಿ ಜನತಾಪಾರ್ಟಿ ಸರ್ಕಾರವು ಅದರ ನಾಯಕರುಗಳ ಅಹಂಕಾರ ಹಾಗೂ ಸ್ವಾರ್ಥದಿಂದ ಬಹಳ ಸಂಕಷ್ಟದಲ್ಲಿತ್ತು. ಮತ್ತೊಂದೆಡೆ ಪಾರ್ಟಿಯ ಕೆಲವರಿಗೆ ಜನಸಂಘದಿಂದ ಬಂದ ಜನ ಹೆಚ್ಚು ಬಲಶಾಲಿಗಳಾಗಿರುತ್ತಾರೆ ಮತ್ತು ಚುನಾವಣೆಗಳು ನಡೆದರೆ ಅವರಿಗೆ ಹೆಚ್ಚು ಲಾಭವಾಗುತ್ತದೆ ಎಂದು ಅನ್ನಿಸತೊಡಗಿತು. ಆದ್ದರಿಂದ ಅವರೆಲ್ಲ ಎರಡನೇ ಸದಸ್ಯತ್ವದ ಮಾತು ತೆಗೆದರು. ಇವರಲ್ಲಿ ಮಧು ಲಿಮಯೆ ಮೊದಲಿಗರಾಗಿದ್ದರು. ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಜೊತೆ ಸಂಬಂಧವಿರುವವರು ಅದರಿಂದ ದೂರವಿರಬೇಕು ಎಂದು ಮಧು ಲಿಮಯೆ ಹೇಳಿದರು. ಇದು ಅಸಾಧ್ಯವೆಂದು ಅವರಿಗೆ ಗೊತ್ತಿತ್ತು. ಮಧು ಲಿಮಯೆಯವರು ಮೊದಲಿನಿಂದಲೂ ಜನಸಂಘದ ಸಂಸದರನ್ನು ಸಂಘಪರಿವಾರದಿಂದ ಬೇರ್ಪಡಿಸುವ ಬೇಡಿಕೆಯಿಡುತ್ತ ಬಂದಿದ್ದರು. ತಮ್ಮ ಈ ಅಭಿಯಾನವನ್ನು ಬಲವಾಗಿ ಹಿಡಿದಿದ್ದರು.</p>
<p>ಜನಸಂಘದ ಸದಸ್ಯರ ಹಂಚಿಕೆಯಾದ ನಂತರ ವಾಜಪೇಯಿಯವರು ಜನತಾಪಾರ್ಟಿಯಲ್ಲಿಯೇ ಇರುತ್ತಾರೆ. ಮತ್ತು ಸಂಘನಿಷ್ಠರು ಬೇರೆಯಾಗುತ್ತಾರೆ ಎಂದು ಕೆಲವರಿಗೆ ಅನ್ನಿಸುತ್ತಿತ್ತು. ಆದರೆ ಹಾಗಾಗಲಿಲ್ಲ. 'ನನ್ನ ಮತ್ತು ಸಂಘದ ಸಂಬಂಧ ಇಪ್ಪತ್ತೈದು ವರ್ಷಗಳದ್ದು. ಜನತಾಪಾರ್ಟಿಯ ಸಂಬಂಧ ಎರಡು ವರ್ಷಗಳದ್ದು. ಸಂಘವು ರಾಜಕೀಯ ಪಕ್ಷವಲ್ಲ ಬದಲಾಗಿ ಅದೊಂದು ಸಾಂಸ್ಕೃತಿಕ ಸಂಘಟನೆಯಾಗಿದೆ. ಆದ್ದರಿಂದ ಅದರ ಜೊತೆಗೆ ಸಂಪರ್ಕವಿದ್ದರೆ ಏನೂ ತೊಂದರೆಯಿಲ್ಲ' ಎಂದು ವಾಜಪೇಯಿಯವರು ಸ್ಪಷ್ಟವಾಗಿ ಹೇಳಿಬಿಟ್ಟರು.</p>
<p>ಮಧು ಲಿಮಯೆಯವರಿಗಿಂತ ವಿಭಿನ್ನವಾದ ನಿಲುವುಳ್ಳವರಲ್ಲಿ ಮೊದಲಿಗರೆಂದರೆ ಜಾರ್ಜ್ ಫರ್ನಾಂಡಿಸ್‍ರವರು. ಆದರೆ ಅವರ ಸಲಹೆಯನ್ನು ಯಾರೂ ಕೇಳಲಿಲ್ಲ. ವಾಜಪೇಯಿಯವರ ಬಳಿ ಹೋದ ಫರ್ನಾಂಡಿಸ್‍ರು 'ನೀವೇಕೆ ನಮ್ಮ ಜೊತೆ ಬರುವುದಿಲ್ಲ' ಎಂದು ಕೇಳಿದರು. ಈ ಇಬ್ಬರೂ ನಾಯಕರುಗಳಲ್ಲಿ ಉತ್ತಮ ಹೊಂದಾಣಿಕೆ ಇತ್ತು. ಆದರೆ ವಾಜಪೇಯಿಯವರು ನಾನು ರಾಜ್ಯಸಭೆಯನ್ನು ಬಿಡಲಾರೆ ಎಂದರು. ನಂತರದ ದಿನಗಳಲ್ಲಿ ವಾಜಪೇಯಿಯವರ ಸರ್ಕಾರದ ಸಮಯದಲ್ಲಿ ಎನ್‍ಡಿಎನಲ್ಲಿ ಜಾರ್ಜ್ ಫರ್ನಾಂಡಿಸ್‍ರವರು ಪ್ರಮುಖ ಪಾತ್ರ ವಹಿಸಿದರು.</p>
<p>ಈ ರೀತಿ, ಈ ಸಂದರ್ಭದಲ್ಲಿ ಪ್ರಶ್ನಿಸುವುದು ಅಗೌರವವಾದುದಾಗಿದೆ ಎಂದು ಶಾಂತಿಭೂಷಣರಾದಿಯಾಗಿ ಕೆಲವು ನಾಯಕರುಗಳು ಮಾತಾಡಿದರು. ಜನತಾ ಪಾರ್ಟಿಯ ರಚನೆಯ ಸಮಯದಲ್ಲೇ ಈ ಮಾತು ಚರ್ಚಿಸಬೇಕಿತ್ತು ಎಂದರು. ಜನತಾ ಪಾರ್ಟಿಯ ನ್ಯಾಷನಲ್ ಎಕ್ಸಿಕ್ಯೂಟಿವ್‍ನಲ್ಲಿ ಮೊರಾರ್ಜಿ ದೇಸಾಯಿಯವರು ಎಲ್ಲರೂ ಒಂದಾಗಿರುವಂತೆ ಅಪೀಲು ಮಾಡಿದ್ದರು. ಆದರೆ ನಾಯಕರುಗಳ ಅಹಂಕಾರ ಅಡ್ಡ ಬಂತು. ಈ ವಿಷಯದ ಬಗ್ಗೆ ಓಟಿಂಗ್ ನಡೆಯಿತು ಮತ್ತು ಒಂದು ಓಟಿನಿಂದ ಪ್ರಸ್ತಾವನೆಯು ನೆಲಕಚ್ಚಿತು.</p>
<p>ಎರಡನೇ ಸದಸ್ಯತ್ವವನ್ನು ಗಮನದಲ್ಲಿಟ್ಟುಕೊಂಡು ವಾಜಪೇಯಿಯವರು 1979ರ ಆಗಸ್ಟ್ 2ರಂದು ಇಂಡಿಯನ್ ಎಕ್ಸ್‍ಪ್ರೆಸ್‍ನಲ್ಲಿ 'ವಿ ಆರ್ ಆಲ್ ಟು ಬ್ಲೇಮ್' ಎಂಬ ಒಂದು ಲೇಖನ ಬರೆದರು. ಈ ಲೇಖನದಲ್ಲಿ ವಾಜಪೇಯಿಯವರು ಪ್ರಮುಖವಾದ ನಾಲ್ಕು ವಿಷಯಗಳ ಪರಿಚಯ ಮಾಡಿಕೊಟ್ಟರು.</p>
<ol>
<li>ಜನತಾ ಪಾರ್ಟಿಯ ತೊಡಕುಗಳ ಮೊದಲ ಮೂಲ ಚೌಧರಿ ಚರಣಸಿಂಹರ ಅಹಂಕಾರ. ಸರ್ಕಾರದಲ್ಲಿ ಎರಡನೇ ನಾಯಕತ್ವದ ಪಟ್ಟವನ್ನು ಯಾವತ್ತೂ ಅವರ ಕೈಲಿ ಸಹಿಸಿಕೊಳ್ಳಲು ಸಾಧ್ಯವಾಗಲಿಲ್ಲ.</li>
<li>ಜನಸಂಘದವರು ಜನತಾ ಪಾರ್ಟಿಯನ್ನು ಅಸ್ಥಿರಗೊಳಿಸಲು ಸಹಕರಿಸಲಿಲ್ಲ ಎಂಬುದನ್ನು ಚರಣಸಿಂಹರ ಸಮರ್ಥಕರು ಹಾಗೂ ಇತರ ಕೆಲವರಿಗೆ ಸಹಿಸಲಾಗಲಿಲ್ಲ.</li>
<li>ದೇಶದಲ್ಲಾದ ಸಾಂಪ್ರದಾಯಿಕ ಹಿಂಸೆಗಳಲ್ಲಿ ಸಂಘಪರಿವಾರದ ಪಾತ್ರವಿರಲಿಲ್ಲ.</li>
<li>ಸಂಘಪರಿವಾರವು ರಾಜಕೀಯ ಶಕ್ತಿಯನ್ನು ತನ್ನ ಹಿಡಿತದಲ್ಲಿಟ್ಟುಕೊಳ್ಳಬಯಸುತ್ತದೆ ಎಂಬ ಸಂದೇಹ ಯಾರೂ ಒಪ್ಪುವಂತದ್ದಾಗಿರಲಿಲ್ಲ.</li>
</ol>
<p>ಇದೇ ಲೇಖನದಲ್ಲಿ ವಾಜಪೇಯಿಯವರು ಸಂಘ ಪರಿವಾರಕ್ಕೂ ಸಲಹೆ ಕೊಟ್ಟರು.</p>
<ol>
<li>ಸಂಘಪರಿವಾರದೊಂದಿಗೆ ಗುರ್ತಿಸಿಕೊಂಡಿರುವ ಪತ್ರಿಕೆಗಳು ರಾಜಕೀಯ ಪ್ರಪಂಚದಲ್ಲಿ ನಡೆಯುತ್ತಿರುವ ಸಂಘರ್ಷದಲ್ಲಿ ಯಾರ ಪರವನ್ನೂ ವಹಿಸಬಾರದು.</li>
<li>ರಾಜಕೀಯ ಪಕ್ಷಗಳು ಹಾಗೂ ಮಜದೂರ್ ಸಂಘಟನೆಗಳ ಜೊತೆಗೆ ಮಾತುಕತೆ ನಡೆಸುತ್ತಿರುವ ಯುವ ಸಂಘಟನೆಗಳಲ್ಲಿ ಆರ್‍ಎಸ್‍ಎಸ್ ಮೂಗು ತೂರಿಸಬಾರದು.</li>
<li>ಎಲ್ಲಕ್ಕಿಂತ ಮುಖ್ಯವಾದ ಅಂಶವೆಂದರೆ ಹಿಂದೂ ರಾಷ್ಟ್ರವೆಂದರೆ ಭಾರತೀಯ ರಾಷ್ಟ್ರವೆಂದು ಆರ್‍ಎಸ್‍ಎಸ್ ಸ್ಪಷ್ಟ ಶಬ್ದಗಳಲ್ಲಿ ಹೇಳಬೇಕು.</li>
</ol>
<p>ಜನಸಂಘದ ಯಾರಿಗೇ ಆಗಲಿ ಅಥವಾ ನಂತರ ಬಂದ ಬಿಜೆಪಿಯ ಯಾರಿಗೇ ಆಗಲಿ ಸಂಘಪರಿವಾರಕ್ಕೆ ಈ ರೀತಿ ನೇರವಾಗಿ ಸಲಹೆ ನೀಡುವ ಎದೆಗಾರಿಕೆಯಿರಲಿಲ್ಲ.</p>
<p>ವಾಜಪೇಯಿಯವರ ಈ ಕಟು ಲೇಖನದ ಬಳಿಕ 1979ರ ಅಕ್ಟೋಬರ್‍ನಲ್ಲಿ ನಾಗಪುರದಲ್ಲಿ ನಡೆದ ವಿಜಯದಶಮಿ ಉತ್ಸವದಂದು ಸಂಘದ ಪ್ರಮುಖರಾದ ಬಾಳಾಸಾಹೇಬ್ ದೇವರಸರು ಹೀಗೆ ನುಡಿದರು. 'ಸಂಘ ಬದಲಾಗುತ್ತಿದೆ. ಇನ್ನೂ ಬದಲಾಗಬೇಕಿದೆ ಎಂದು ಕೆಲವರು ಹೇಳುತ್ತಿದ್ದಾರೆ. ಜಗತ್ತಿನಲ್ಲಿ ಉಸಿರಾಡುತ್ತಿರುವ ಎಲ್ಲ ಜೀವಿಗಳೂ ಬದಲಾಗುತ್ತವೆ. ಇದು ಅವುಗಳ ವಿಕಾಸದ ಒಂದು ಭಾಗ. ಯಾವುದರಲ್ಲಿ ಬದಲಾವಣೆ ಇಲ್ಲವೋ ಅದು ಸತ್ತಂತೆ. ಬದಲಾವಣೆ ಎಂದರೆ ತನ್ನ ಮೂಲ ಸತ್ವವನ್ನು ಬಿಡುವುದಲ್ಲ. ಕಾಲದ ಅಪೇಕ್ಷೆಗನುಗುಣವಾಗಿ ಸಂಘವೂ ಬದಲಾಗುತ್ತದೆ. ಭವಿಷ್ಯದಲ್ಲಿ ಕೂಡ ಬದಲಾಗುತ್ತಲೇ ಇರುತ್ತದೆ.'</p>
</section>

<section class="level1 numbered" epub:type="chapter" role="doc-chapter" id="id-003">
		<h1 class="level1-title" epub:type="title"><span class="num">ಅಧ್ಯಾಯ - 3</span> ಕಮಲ ಅರಳುವುದು</h1>
<p class="text-center">ಜೀವನದ ನೂರಾರು ಆಕರ್ಷಣೆ<br /> ಆಸೆಗಳನು ದೂಡಬೇಕಾಗುವುದು<br /> ಹೆಜ್ಜೆ ಹೆಜ್ಜೆ ಸೇರಿಸಿ ನಡೆಯಬೇಕಾಗುವುದು</p>
<p>1980ರ ಡಿಸೆಂಬರ್ 29. 'ಇರುಳು ಕಳೆಯುವುದು. ರವಿ ಮೂಡುವನು. ಕಮಲ ಅರಳುವುದು' - ಇಷ್ಟನ್ನು ಕೇಳುತ್ತಿದ್ದಂತೆಯೇ ಬೊಂಬಾಯಿಯ ಶಿವಾಜಿ ಪಾರ್ಕಿನ ಮೈದಾನವು ಚಪ್ಪಾಳೆಗಳ ಸದ್ದಿನಿಂದ ಮಾರ್ದನಿಸಿತ್ತು. ಹೊಚ್ಚ ಹೊಸದಾಗಿ ರಚಿತವಾದ ಭಾರತೀಯ ಜನತಾ ಪಾರ್ಟಿಯ ಸಂಸ್ಥಾಪಕ ಅಧ್ಯಕ್ಷರಾದ ಅಟಲ್ ಬಿಹಾರಿ ವಾಜಪೇಯಿಯವರ ಭಾಷಣವು ಕಾರ್ಯಕರ್ತರಲ್ಲಿ ಹುಮ್ಮಸ್ಸನ್ನು ತುಂಬಿಸಿತ್ತು. ಇಡೀ ಮೈದಾನ ಉತ್ಸಾಹದಿಂದ ತುಂಬಿ ತುಳುಕುತ್ತಿತ್ತು. ಈ ಪಾರ್ಟಿಯ ಮೂಲಕ ದೇಶಕ್ಕೆ ಹೊಸ ದಿಕ್ಕೊಂದನ್ನು ತೋರುವ ಅವಕಾಶ ಬಹುಬೇಗನೆ ಈ ನಾಯಕನಿಗೆ ಅಂದರೆ ವಾಜಪೇಯಿಯವರಿಗೆ ದೊರಕುವುದು ಎಂದು ಎಲ್ಲರಿಗೂ ಅನ್ನಿಸಿತು. ಜನತಾ ಪಾರ್ಟಿಯಿಂದ ಸಂಬಂಧ ಕಡಿದುಕೊಂಡಿದ್ದು, ಬೇರೆಯಾಗಿದ್ದು ಇತ್ಯಾದಿ ಕಹಿ ಘಟನೆಗಳೆಲ್ಲ ಕ್ಷಣ ಮಾತ್ರದಲ್ಲಿ ಮರೆಯಾಗಿದ್ದವು. ವಾಜಪೇಯಿಯವರ ಸರ್ಕಾರ ರಚನೆಯಾಗುವುದೇನೂ ದೂರವಿಲ್ಲ ಎಂಬ ಉತ್ಸಾಹ, ಹುಮ್ಮಸ್ಸು, ಪ್ರತಿಯೊಬ್ಬ ಕಾರ್ಯಕರ್ತನಲ್ಲೂ ತುಂಬಿ ತುಳುಕುತ್ತಿತ್ತು. ಕಮಲ ಅರಳುವುದನ್ನು ಇನ್ನು ಯಾರೂ ತಡೆಯಲು ಸಾಧ್ಯವಿರಲಿಲ್ಲ.</p>
<p>ರಾಜಕೀಯ ಗರ್ಭದಿಂದ ಹುಟ್ಟಿ ಬಂದ ಒಂದು ಪಾರ್ಟಿ ಬಿಜೆಪಿ. ಜನಸಂಘದ ಪುನರ್ಜನ್ಮವಾಗಿತ್ತು ಅದು. ರಾಷ್ಟ್ರೀಯ ಸ್ವಯಂಸೇವಕ ಸಂಘದಿಂದ ಪ್ರೇರಣೆ ಪಡೆದು ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರು ಜನಸಂಘವನ್ನು ಸ್ಥಾಪಿಸಿದ್ದರು. ಆದರೆ ಎಮರ್ಜೆನ್ಸಿ ಹಾಗೂ ಶ್ರೀಮತಿ ಇಂದಿರಾಗಾಂಧಿಯವರ ವಿರುದ್ಧ ಒಂದಾಗಲು ಜನಸಂಘದ ನಾಯಕರುಗಳು ಜನತಾ ಪಾರ್ಟಿಯಲ್ಲಿ ವಿಲೀನಗೊಂಡಿದ್ದರು. ಈಗ ಪಾರ್ಟಿಯು ಹೊಸರೂಪ ಧರಿಸಿ ಜನತಾಪಾರ್ಟಿಯಿಂದ ಹೊರಬಂದಿತ್ತು. ಹೊಸವೇಷದಲ್ಲಿ ಮತ್ತು ಹೊಸವಿಚಾರ ಧಾರೆಯಿರುವ ಹೊಸ ಸ್ವರೂಪದಲ್ಲಿ.</p>
<p>ಬಿಜೆಪಿಯ ರಚನೆಯ ನಂತರ ದೆಹಲಿಯಲ್ಲಿ 1980ರ ಏಪ್ರಿಲ್‍ನಲ್ಲಿ ಪಾರ್ಟಿಯ ಮೊದಲ ಅಧಿವೇಶನ ಇತ್ತು. ಉತ್ತರ ಭಾರತದ ಪಾರ್ಟಿ ಎಂದು ಕರೆಸಿಕೊಂಡ ಬಿಜೆಪಿಯ ಪಶ್ಚಿಮದ ಘಟ್ಟಗಳಲ್ಲಿ ಇದರ ಭರ್ಜರಿ ಪ್ರವೇಶವಾಗಿತ್ತು. ಅನಿಶ್ಚಿತ ಭವಿಷ್ಯವಿದ್ದಾಗ್ಯೂ ನಾಯಕರುಗಳಲ್ಲಿ ಮತ್ತು ಕಾರ್ಯಕರ್ತರುಗಳಲ್ಲಿ ಹೊಸ ಉತ್ಸಾಹ ತುಂಬಿ ತುಳುಕುತ್ತಿತ್ತು. ಕಾಂಗ್ರೆಸ್ಸನ್ನು ಎದುರಿಸಲು ಕಾಂಗ್ರೆಸ್ಸಿಗಿಂತ ವಿಭಿನ್ನವಾಗಿ ಕಾಣುತ್ತಿದ್ದ ರಾಜಕೀಯ ಪಾರ್ಟಿಯೊಂದರ ಸಂಪೂರ್ಣ ಹೋಲಿಕೆಯಿದ್ದ ಪಾರ್ಟಿಯಾಗಿತ್ತು.</p>
<p>ತುರ್ತುಪರಿಸ್ಥಿತಿಯಿಂದ ಜನರಿಗಾದ ಅಸಮಾಧಾನದ ನಂತರ 1977ರಲ್ಲಿ ರಚಿತವಾದ ಜನತಾ ಪಾರ್ಟಿಯ ಸರ್ಕಾರದಲ್ಲಿದ್ದವರೆಲ್ಲ ತಮಗೆ ತಾವೇ ಶತೃಗಳಾಗಿ ಹೋಗಿದ್ದರು. ವಚನ, ಒಗ್ಗಟ್ಟು, ಜನತೆಯಲ್ಲಿ ನಂಬಿಕೆ, ಜನಸೇವೆ ಎಲ್ಲ ಮರೆತುಬಿಟ್ಟಿದ್ದರು. ಪ್ರತಿಯೊಬ್ಬರೂ ತಮ್ಮ ಅಹಂಕಾರ ಮತ್ತು ಸ್ವಾರ್ಥದ ಜಗಳದಲ್ಲಿ ಮಗ್ನರಾಗಿದ್ದರು. ಇದೇ ಕಾರಣದಿಂದ ಜನತಾ ಪಾರ್ಟಿಯ ಸರ್ಕಾರಕ್ಕೆ ಕೇವಲ ಎರಡೂವರೆ ವರ್ಷ ಮಾತ್ರ ಆಡಳಿತ ನಡೆಸಲು ಸಾಧ್ಯವಾಯಿತು. 1980ರಲ್ಲಿ ಚುನಾವಣೆಗಳು ನಡೆದರೆ ಜನತಾ ಪಾರ್ಟಿಯ ಆ ಎಲ್ಲ ಪ್ರತಿನಿಧಿಗಳಿಗೆ ಬುದ್ಧಿಕಲಿಸಲು ಜನ ತೀರ್ಮಾನಿಸಿದ್ದರು. ಚುನಾವಣೆಯಲ್ಲಿ ಜನತಾ ಪಾರ್ಟಿಯು ಸಂಪೂರ್ಣವಾಗಿ ಗುಡಿಸಿಕೊಂಡು ಹೋಯಿತು.</p>
<p>ಜನತಾಪಕ್ಷದ ಒಳಜಗಳವನ್ನೇ ಕಾಂಗ್ರೆಸ್ಸು ಚುನಾವಣಾ ಪ್ರಣಾಳಿಕೆಯಾಗಿ ಮಾಡಿಕೊಂಡಿತು. 'ಯಾರು ಸರ್ಕಾರ ನಡೆಸಲು ಸಮರ್ಥರೋ ಅವರಿಗೆ ಓಟು ನೀಡಿ' ಎಂದು ಕಾಂಗ್ರೆಸ್ಸು ಘೋಷಣೆ ಮೊಳಗಿಸಿತು. ಒಂದು ಪೋಸ್ಟರ್ ಹೀಗಿತ್ತು. ಒಂದು ಮರದ ಬೇರೆ ಬೇರೆ ಕೊಂಬೆಗಳಲ್ಲಿ ನಾಯಕರುಗಳು ಕೂತಿದ್ದಾರೆ. 'ಪ್ರತಿ ಕೊಂಬೆಯಲ್ಲೂ ಗೂಬೆ ಕೂತಿದೆ. ಹೂದೋಟದ ಗತಿ ಏನು?' ಎಂದು ಅದರಲ್ಲಿ ಬರೆಯಲಾಗಿತ್ತು. ಮತ್ತೊಂದು ಘೋಷಣೆ ಹೀಗಿತ್ತು. 'ಕೆಲಸ ಮಾಡುವ ಸರ್ಕಾರಕ್ಕೆ ಓಟು ಕೊಡಿ.' ಪರಸ್ಪರ ಕಚ್ಚಾಡುತ್ತಿದ್ದ ನಾಯಕರುಗಳಿಂದ ನೊಂದ ಹಾಗೂ ದುಃಖಿತಗೊಂಡ ಜನರ ಮೇಲೆ ಈ ಘೋಷಣೆಗಳು ಬಹಳ ಪ್ರಭಾವ ಬೀರಿದವು. ಹೀಗೆ ಎರಡೂವರೆ ವರ್ಷಗಳಲ್ಲಿ ಶ್ರೀಮತಿ ಇಂದಿರಾಗಾಂಧಿ ಹಾಗೂ ಅವರ ಕಾಂಗ್ರೆಸ್ ಪಕ್ಷ ಅಬ್ಬರಿಸುತ್ತ ಮರಳಿ ಅಧಿಕಾರ ಹಿಡಿಯಿತು.</p>
<p>ಸಾರ್ವತ್ರಿಕ ಚುನಾವಣೆಯಲ್ಲಿ ಹೀನಾಯ ಸೋಲಿನ ನಂತರ ಜನತಾ ಪಾರ್ಟಿಯೊಳಗಿನ ಕದನ ಮತ್ತೆ ಜಾಸ್ತಿಯಾಯಿತು. ಪರಸ್ಪರ ದೋಷಾರೋಪಗಳನ್ನು ಮಾಡತೊಡಗಿದರು. ಸಂಘಪರಿವಾರದೊಡನೆ ಜನಸಂಘವಿಟ್ಟುಕೊಂಡಿದ್ದ ಸಂಬಂಧದ ಬಗ್ಗೆ ಮತ್ತಷ್ಟು ವಿವಾದ ಶುರುವಾಯಿತು. ಸೋಲಿಗೆ ಪ್ರಮುಖ ಕಾರಣ ಜನಸಂಘವೇ ಎಂದು ಅದರ ಮೇಲೆ ಗೂಬೆ ಕೂರಿಸಲಾಯಿತು.</p>
<p>ಜನಸಂಘದ ನಾಯಕರು ಸಂಘಪರಿವಾರದೊಡನೆ ಇಟ್ಟುಕೊಂಡಿದ್ದ ಸಂಬಂಧವೇ ಸೋಲಿಗೆ ಪ್ರಮುಖ ಕಾರಣ ಎಂದು ಜನತಾ ಪಾರ್ಟಿಯ ಅಧ್ಯಕ್ಷರಾದ ಚಂದ್ರಶೇಖರ್‍ರವರಿಗೆ 1980ರ ಫೆಬ್ರವರಿ 25ರಂದು ಬಾಬು ಜಗಜೀವನರಾಂರವರು ಪತ್ರ ಬರೆದರು. ಮಾರನೇ ದಿನವೇ ಜಗಜೀವನರಾಂರವರು ಜನತಾ ಪಾರ್ಟಿ ಬಿಟ್ಟು ಕಾಂಗ್ರೆಸ್ (ಯು) ಸೇರಿದರು. ಆಗ ವೈ.ಬಿ. ಚವಾಣ್‍ರವರು ಕಾಂಗ್ರೆಸ್(ಯು)ನ ಅಧ್ಯಕ್ಷರಾಗಿದ್ದರು. ಜಗಜೀವನರಾಂರವರ ಪತ್ರಕ್ಕೆ ವಾಜಪೇಯಿಯವರು ಆಕ್ಷೇಪವೆತ್ತಿದರು. ಆಡ್ವಾಣಿಯವರು ಕೂಡ ಆಕ್ರೋಶ ವ್ಯಕ್ತಪಡಿಸಿದರು.</p>
<p>ದೆಹಲಿಯಲ್ಲಿ ನಡೆದ ಜನತಾ ಪಾರ್ಟಿಯ ಕೊನೆಯ ಸಭೆಯಲ್ಲಿ ಆಡ್ವಾಣಿಯವರು ಬಹಳ ಕಠಿಣವಾಗಿ ಮಾತಾಡಿದರು. 'ಜನತಾ ಪಾರ್ಟಿಯಲ್ಲಿ ನಮ್ಮ ಸ್ಥಿತಿ ಅಸ್ಪೃಶ್ಯ ಹರಿಜನರಂತೆ ಇದೆ. ಐದು ಪಕ್ಷಗಳು ಸೇರಿ ಹೊಸ ಪಕ್ಷವಾಗಿದ್ದ ಇದರಲ್ಲಿ ನಮ್ಮನ್ನು ಬಿಟ್ಟು ಉಳಿದೆಲ್ಲ ಪಕ್ಷಗಳು ಬ್ರಾಹ್ಮಣರಂತೆ ಇದ್ದಾರೆ. ಜನಸಂಘದವರಿಗೆ ಹರಿಜನರ ಸ್ಥಾನ ಕೊಡಲಾಗಿದೆ. ಜನತಾ ಪಾರ್ಟಿಯ ರಚನೆ ಮಾಡುವಾಗ ಈ ಹರಿಜನರು ಚೆನ್ನಾಗಿ ಕಾಣುತ್ತಿದ್ದರು. ಈಗ ಅವರನ್ನು ಆಚೆ ಕಳಿಸಲಾಗುತ್ತಿದೆ.'</p>
<p>ಜನತಾ ಪಾರ್ಟಿಯ ಸಭೆಯಲ್ಲಿ ಆಡ್ವಾಣಿಯವರ ಈ ಭಾಷಣ ನಿರ್ಣಾಯಕವಷ್ಟೇ ಅಲ್ಲ ಬದಲಾಗಿ ಒಂದು ಹೊಸ ದಾರಿ ತೋರಿಸುವುದಂಥದ್ದಾಗಿತ್ತು. ಯೋಜನಾ ಬದ್ಧ ರಣನೀತಿಯೊಂದರ ಭಾಗವಾಗಿತ್ತು. ಈ ಸಭೆಗೆ ಮುಂಚೆ ಜನಸಂಘದ ನಾಯಕರೆಲ್ಲ ಕೂತು ಗಂಭೀರ ಚರ್ಚೆ ಮಾಡಿದ್ದರು. ಜನತಾ ಪಾರ್ಟಿಯಲ್ಲಿಯೇ ಮುಂದುವರೆದಾಗ ಇಲ್ಲವೇ ಅದರಿಂದ ಹೊರಬಂದಾಗ ಎಂಥೆಂಥ ಅಪಾಯ ಎದುರಿಸಬೇಕಾಗಬಹುದು ಎಂಬುದನ್ನೆಲ್ಲ ಚರ್ಚಿಸಿದ್ದರು. ಅಪಾಯ ಎಷ್ಟೇ ಭೀಕರವಾಗಿರಲಿ, ಸಂದೇಹಗಳು ಎಷ್ಟೇ ಆಳವಾಗಿರಲಿ ತಲೆಯಿಂದ ನೀರು ಬಿದ್ದು ಹರಿದುಹೋಗಿದ್ದಾಗಿದೆ. ಇನ್ನು ಜನತಾ ಪಾರ್ಟಿಯಲ್ಲಿರುವುದು ಸಾಧ್ಯವೇ ಇಲ್ಲ. ಹೊಸ ದಾರಿ ಹುಡುಕಬೇಕಾಗಿದೆ ಎಂದು ಜನಸಂಘದ ಬಹಳಷ್ಟು ನಾಯಕರುಗಳಿಗೆ ಅರ್ಥವಾಯಿತು.</p>
<p>ಇದಾದ ನಂತರ ದೇಶದ ಜನರ ಭಾವನೆ ಅರಿತುಕೊಳ್ಳಲು ಜನಸಂಘದ ನಾಯಕರುಗಳೆಲ್ಲ ದೇಶದಾದ್ಯಂತ ಸಂಚರಿಸಿದರು. ಹೊಸ ಪಕ್ಷ ಕಟ್ಟುವ ತಯಾರಿಯ ಒಂದು ಭಾಗ ಇದಾಗಿತ್ತು. ಜನತಾ ಪಾರ್ಟಿಯಲ್ಲಿ ಜನಸಂಘಕ್ಕಿರುವ ನಿಮ್ನ ದರ್ಜೆಯ ಸ್ಥಾನವನ್ನು ನೋಡಿ ನೋಡಿ ಜನಸಂಘದ ಕಾರ್ಯಕರ್ತರು ರೋಸಿಹೋಗಿದ್ದರು. ಆ ಪಕ್ಷದಿಂದ ಯಾವಾಗ ಹೊರಕ್ಕೆ ಬರುತ್ತೇವೋ ಎಂದು ತವಕಿಸುತ್ತಿದ್ದರು. ಮತ್ತೊಂದೆಡೆ ಜನತಾ ಪಕ್ಷದಲ್ಲಿ ಜನಸಂಘ ಮತ್ತು ಸಂಘಪರಿವಾರದೊಡನೆ ಅದಕ್ಕಿರುವ ಸಂಬಂಧದ ಕುರಿತು ಕ್ರೋಧ ಜಾಸ್ತಿಯಾಗುತ್ತಾ ಬಂತು. ಪಾರ್ಟಿಯು ತುಂಡಾಗಲು ಕಾಯುತ್ತಿತ್ತು. ದ್ವಿಸದಸ್ಯತ್ವದ ಬಗ್ಗೆ ಚರ್ಚಿಸಲು ಹಾಗೂ ಅಂತಿಮ ತೀರ್ಮಾನಕ್ಕೆ ಬರಲು 1980ರ ಏಪ್ರಿಲ್ 4ರಂದು ದೆಹಲಿಯಲ್ಲಿ ಜನತಾ ಪಾರ್ಟಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯಿತು. ಈ ಸಭೆಯ ಪರಿಣಾಮದ ಬಗ್ಗೆ ಮೊದಲೇ ಜನಸಂಘದ ನಾಯಕರು ಯೋಚಿಸಿದ್ದರು. ಆದ್ದರಿಂದ ವಾಜಪೇಯಿ ಹಾಗೂ ಜನಸಂಘದ ನಾಯಕರು ರಾಷ್ಟ್ರೀಯ ಪರಿಷತ್ತಿನ ಮಾರನೇ ದಿನ ಜನಸಂಘದೊಡನೆ ಸೇರಿಕೊಂಡು ಜನರ ಸಭೆಯೊಂದನ್ನು ನಡೆಸಲು ಮೊದಲೇ ನಿರ್ಧರಿಸಿಕೊಂಡಿದ್ದರು.</p>
<p>ಮೊರಾರ್ಜಿ ದೇಸಾಯಿಯವರು ಹಾಗೂ ಇತರೆ ಕೆಲವು ನಾಯಕರು ಮತ್ತೊಮ್ಮೆ ಪ್ರಯತ್ನ ಮಾಡಿದರು. ಆದರೆ ಏನೂ ಪ್ರಯೋಜನವಾಗಲಿಲ್ಲ. ಮಧು ಲಿಮಯೆ ಮತ್ತು ಕೆಲವು ನಾಯಕರು ಜನಸಂಘವನ್ನು ಹೊರಗೆ ಹಾಕಲು ಸಮಯ ಸಾಧಿಸುತ್ತಲೇ ಇದ್ದರು. ಚೌಧರಿ ಚರಣಸಿಂಹರು ಮೊದಲೇ ಪಾರ್ಟಿ ಬಿಟ್ಟು ಬಿಟ್ಟಿದ್ದರು. ಅವರು ಭಾರತೀಯ ಲೋಕದಳವನ್ನು ಕಟ್ಟಿದ್ದರು. ಲೋಕದಳಕ್ಕೆ 1980ರ ಚುನಾವಣೆಯಲ್ಲಿ 41 ಸೀಟುಗಳು ಸಿಕ್ಕವು.</p>
<p>ದ್ವಿಸದಸ್ಯತ್ವವನ್ನು ಮುಂದಿಟ್ಟುಕೊಂಡು ನಡೆಸಿದ ಹೋರಾಟ ಜಾಸ್ತಿಯಾಯಿತು. ಜನತಾ ಪಾರ್ಟಿಯಲ್ಲಿ ಚಂದ್ರಶೇಖರ್, ಮಧು ಲಿಮಯೆಯಂತಹ ನಾಯಕರು ಜನಸಂಘದಲ್ಲಿರುವವರು ಆರ್‍ಎಸ್‍ಎಸ್‍ನೊಡನೆ ಸಂಬಂಧ ಕಡಿದುಕೊಳ್ಳಬೇಕೆಂದು ತೀವ್ರ ಒತ್ತಡ ಹಾಕತೊಡಗಿದರು. ಆಗ ಹಿರಿಯ ನಾಯಕರಾದ ನಾನಾಜಿ ದೇಶಮುಖರು ನಾವಿನ್ನು ಹೊರಗೆ ಹೋಗಲೇಬೇಕೆಂದು ಹೇಳಿದರು. ಅವರಂತೂ ತುಂಬಾ ಕೋಪಗೊಂಡಿದ್ದರು. 'ಸಂಘದೊಡನೆ ಸಂಬಂಧ ಕಡಿದುಕೊಳ್ಳುವುದು ಸಾಧ್ಯವೇ ಇಲ್ಲ' ಎಂದು ವಾಜಪೇಯಿಯವರು ನುಡಿದರು.</p>
<p>ಜನಸಂಘವು ಹೊರಗೆ ಬಂದಿತು. ಜನತಾ ಪಾರ್ಟಿಯನ್ನು ತ್ಯಜಿಸಿ ಹೊರಬಂದು ಸಂಘದೊಡನೆ ಸೇರಿಕೊಳ್ಳುವ ವಾಜಪೇಯಿಯವರ ತೀರ್ಮಾನವು, 'ಅವರೆಂದೂ ಸಂಘದ ಜೊತೆಗಿಲ್ಲ, ಅದರಿಂದ ದೂರವಿದ್ದಾರೆ' ಎಂದು ಆರೋಪಿಸುತ್ತಿದ್ದವರಿಗೆ ಪಾಠ ಕಲಿಸಿದಂತಿತ್ತು. ಬಿಜೆಪಿಯ ಮೊದಲ ರಾಷ್ಟ್ರೀಯ ಪರಿಷತ್ತು 1980ರಲ್ಲಿ ಬೊಂಬಾಯಿಯಲ್ಲಿ ನಡೆಯಿತು. ಅಷ್ಟು ಹೊತ್ತಿಗೆ ನಾನಾಜಿ ದೇಶಮುಖರು ಸಕ್ರಿಯ ರಾಜಕಾರಣವನ್ನು ತ್ಯಜಿಸುವ ತೀರ್ಮಾನ ಮಾಡಿಬಿಟ್ಟಿದ್ದರು. 'ಜನತಾ ಪಾರ್ಟಿಯನ್ನು ಬಹಳವಾಗಿ ವಿರೋಧಿಸಿದವರು ಮತ್ತು ಅದರಿಂದ ಹೊರಕ್ಕೆ ಬರಲು ಹೇಳಿದವರು ನಾನಾಜಿಯವರೇನೆ. ಅವರೇ ನಮ್ಮನ್ನೆಲ್ಲ ಬಿಟ್ಟು ಹೊರಟರೆ ಹೇಗೆ? ಈಗ ಪಾರ್ಟಿ ಕಟ್ಟುವವರಾರು?' ಎಂದು ಆ ಸಭೆಯಲ್ಲಿ ವಾಜಪೇಯಿಯವರು ಕೇಳಿದರು. ಅವರು ತುಂಬಾ ಕೋಪಗೊಂಡಿದ್ದರು. ನಾನಾಜಿ ಜೊತೆಗಿನ ಅವರ ಸಂಬಂದ ಬಹಳ ಹಳೆಯದು. 1957ರಲ್ಲಿ ಬಲರಾಮ್‍ಪುರದಲ್ಲಿ ಚುನಾವಣೆಗೆ ನಿಂತಿದ್ದಾಗ ನಾನಾಜಿಯವರು ಅವರ ಚುನಾವಣಾ ಏಜೆಂಟಾಗಿದ್ದರು.</p>
<p>1980ರ ಡಿಸೆಂಬರ್ 28-30ರಂದು ಬಾಂದ್ರಾ ಕುರ್ಲಾ ಸ್ಟೇಡಿಯಂನಲ್ಲಿ ಬಿಜೆಪಿಯ ಮೊದಲ ಅಧಿವೇಶನ ನಡೆದಿತ್ತು. ಅಧಿವೇಶನ ನಡೆಯಲು ಹಾಕಿದ್ದ ಟೆಂಟಿನಲ್ಲಿ ಸಮತಾ ನಗರವೆಂಬ ಒಂದು ಹೊಸ ನಗರವನ್ನೇ ನಿರ್ಮಿಸಲಾಗಿತ್ತು. ಐವತ್ತು ಸಾವಿರಕ್ಕಿಂತ ಹೆಚ್ಚು ಪ್ರತಿನಿಧಿಗಳು ಅದರಲ್ಲಿ ಭಾಗವಹಿಸಿದ್ದರು. ಹಿಂದೆ ಜನಸಂಘದಲ್ಲಿ ಅದರ ಸದಸ್ಯರ ಒಟ್ಟು ಸಂಖ್ಯೆ ಹದಿನಾರು ಲಕ್ಷ ಇದ್ದಿರಬಹುದು. ಈಗ ಬಿಜೆಪಿಯ ಸದಸ್ಯರ ಸಂಖ್ಯೆ ಇಪ್ಪತ್ತೈದು ಲಕ್ಷ ಆಗಿತ್ತು. ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನಲ್ಲಿ ಅಟಲ್ ಬಿಹಾರಿ ವಾಜಪೇಯಿಯವರನ್ನು ಔಪಚಾರಿಕವಾಗಿ ಪ್ರಥಮ ಅಧ್ಯಕ್ಷರನ್ನಾಗಿ ಆಯ್ಕೆ ಮಾಡಲಾಯಿತು. ಸೆಕ್ಯೂಲರ್ ಪಾರ್ಟಿಯಂತೆ ಬಿಜೆಪಿ ಶೋಭಿಸಬೇಕೆಂದು ಆಗಲೇ ವಾಜಪೇಯಿಯವರು ನಿರ್ಧರಿಸಿಬಿಟ್ಟಿದ್ದರು. ಬಹುಶಃ ಈ ಕಾರಣದಿಂದಲೇ ಅವರು ಜನಸಂಘದ ಹಳೆಯ ಹೆಸರನ್ನು ಮತ್ತೆ ಬಳಸಿಕೊಳ್ಳಲು ಬಯಸಲಿಲ್ಲ.</p>
<p>ಜನತಾಪಾರ್ಟಿಯಿಂದ ಹೊರಬರುವ ಬಗ್ಗೆ ಚರ್ಚಿಸುತ್ತ ವಾಜಪೇಯಿಯವರು ಹೀಗೆ ಹೇಳಿದರು 'ಜನತಾ ಪಾರ್ಟಿಯಿಂದ ಹೊರಗೆ ಬರುವುದು ನಮಗೇನೂ ಸಂತೋಷ ತರುವಂಥದ್ದಲ್ಲ. ಪ್ರಾರಂಭದಿಂದಲೂ ನಾವು ಹೊಂದಿಕೊಂಡು ಹೋಗಲು ಶತಪ್ರಯತ್ನ ಮಾಡಿಕೊಂಡು ಬಂದೆವು. ರಾಜ್‍ಘಾಟ್‍ನಲ್ಲಿ ಅಂದು ಜಯಪ್ರಕಾಶ ನಾರಾಯಣರ ಜೊತೆ ತೊಟ್ಟ ಸಂಕಲ್ಪವನ್ನು ಪೂರ್ತಿಗೊಳಿಸಲು ನಾವು ತೊಡಗಿದ್ದೆವು. ಆದರೆ ಕೆಲವರು ಬೇಕೆಂತಲೇ ದ್ವಿಸದಸ್ಯತ್ವದ ವಿಷಯವನ್ನು ದೊಡ್ಡದು ಮಾಡಿದರು. ನಮ್ಮತನವನ್ನು ಉಳಿಸಿಕೊಂಡು ಜನತಾಪಾರ್ಟಿಯಲ್ಲಿ ಮುಂದುವರೆಯುವುದು ನಮಗೆ ಕಷ್ಟವಾಯಿತು. ಜೆಪಿಯವರ ಕನಸನ್ನು ನನಸಾಗಿಸಲು ನಾವು ಯತ್ನಿಸೋಣ. ಅವರ ಅಪೂರ್ಣ ಕೆಲಸಗಳನ್ನು ಪೂರ್ಣಗೊಳಿಸಲು ಬಿಜೆಪಿಯು ಸಂಕಲ್ಪ ಮಾಡುತ್ತಿದೆ.'</p>
<p>ವಾಜಪೇಯಿಯವರು ಅಧ್ಯಕ್ಷಸ್ಥಾನದಿಂದ ಮಾಡಿದ ಭಾಷಣವು ಬಿಜೆಪಿಯ ಭವಿಷ್ಯದ ರಾಜಕೀಯ ವಿಚಾರಧಾರೆಯ ರೂಪುರೇಷೆಯನ್ನು ಚಿತ್ರಿಸುವಂತಿತ್ತು. ವಾಜಪೇಯಿಯವರು ಹೇಳಿದರು, 'ಬಿಜೆಪಿಯ ಅಧ್ಯಕ್ಷ ಪದವಿಯು ಅಲಂಕಾರಕ್ಕೋಸ್ಕರ ಅಲ್ಲ. ಇದು ಪದವಿಯಲ್ಲ. ಹೊಣೆಗಾರಿಕೆ. ಇದು ಪ್ರತಿಷ್ಠೆಯಲ್ಲ, ಇದೊಂದು ಪರೀಕ್ಷೆ. ಬಿಜೆಪಿಯನ್ನು ಕಟ್ಟುವ ನಿರ್ಧಾರಕ್ಕೆ ಕಾರಣವಾದ ಹಿಂದಿನ ಪರಿಸ್ಥಿತಿಗಳಿಗೆ ನಾನು ಮತ್ತೆ ಹೋಗಬಯಸುವುದಿಲ್ಲ. ಜನತಾ ಪಾರ್ಟಿ ಒಡೆದುಹೋಯಿತು. ಆದರೆ ಜೆಪಿಯವರ ಕನಸನ್ನು ಹಾಗಾಗಲು ನಾವು ಬಿಡುವುದಿಲ್ಲ. ಜೆಪಿಯವರು ಆದರ್ಶ ಹಾಗೂ ಮೌಲ್ಯಗಳಿಗೆ ಮತ್ತೊಂದು ಹೆಸರಾಗಿದ್ದಾರೆ. ರಾಜಕಾರಣವನ್ನು ನಾವು ಮೌಲ್ಯಗಳ ಅಡಿಪಾಯದಿಂದ ಕಟ್ಟಬಯಸುತ್ತೇವೆ. ಕೇವಲ ಕುರ್ಚಿಯ ಆಟವನ್ನಾಗಿಸಲು ನಾವು ಎಂದೂ ಬಿಡುವುದಿಲ್ಲ.'</p>
<p>ತಮ್ಮದೇ ದೂರದೃಷ್ಟಿಯಿಂದ ವಾಜಪೇಯಿಯವರು ಹೀಗೆ ಹೇಳಿದರು, 'ನಾವು ಹೊಡೆದಾಟದ ರಾಜಕಾರಣವನ್ನು ಮಾಡಬಯಸುವುದಿಲ್ಲ. ಒಂದು ವೇಳೆ ನಮ್ಮ ಮೇಲೆರಗಿದರೆ ನುಣುಚಿಕೊಳ್ಳ ಬಯಸುವುದಿಲ್ಲ. ಗಾಂಧೀವಾದಿ ಸಮಾಜವಾದದ ಬಗ್ಗೆ ನಮ್ಮಲ್ಲೇನೂ ಭಿನ್ನಾಭಿಪ್ರಾಯವಿಲ್ಲ. ಆದರೂ ನಾವು ಚರ್ಚಿಸುತ್ತೇವೆ. ಸರ್ವಾಭಿಪ್ರಾಯವನ್ನು ಸ್ವೀಕರಿಸುತ್ತೇವೆ.'</p>
<p>ಮೊದಲ ಸಲ ವಾಜಪೇಯಿಯವರು ಮಾಡಿದ ಈ ಭಾಷಣದಿಂದ ಬಿಜೆಪಿಯು ಸ್ವಲ್ಪವಾದರೂ ಪಾಠಕಲಿಯಬೇಕಿತ್ತು. 'ಏಕ ಚಕ್ರಾಧಿಪತ್ಯದ ರಾಜಕಾರಣದ ಕಾಲ ಸರಿದು ಹೋಯಿತು. ಒಡೆದು ಆಳುವ ರಾಜಕಾರಣಕ್ಕೆ ಭವಿಷ್ಯವಿಲ್ಲ. ಹಣ ಮತ್ತು ಪ್ರತಿಷ್ಠೆಗಾಗಿ ಹಂಬಲಿಸುವವರಿಗೆ ಜಾಗವಿಲ್ಲ. ದೆಹಲಿಯ ದರ್ಬಾರಿನಲ್ಲಿ ನಡುಬಗ್ಗಿಸಿ ತಲೆಬಾಗುವ ಆತ್ಮಗೌರವದ ಅಭಾವವಿರುವವರಿಗೆ ಇಲ್ಲಿ ಯಾವ ಎಡೆಯೂ ಇಲ್ಲ.'</p>
<p>ಭಾರತದ ಪಶ್ಚಿಮಘಟ್ಟಗಳನ್ನು ಆವರಿಸಿಕೊಂಡಿರುವ ಮಹಾಸಾಗರದ ತೀರದಲ್ಲಿ ವಾಜಪೇಯಿ ಅವರು ಹೀಗೆ ಭವಿಷ್ಯವಾಣಿ ನುಡಿದರು. 'ಇರುಳು ತೆರಳುವುದು. ರವಿ ಮೂಡುವನು. ಕಮಲ ಅರಳುವುದು.' ಬಳಿಕ ಬಿಜೆಪಿಯ ಹೊಸದಾದ ಹಾಗೂ ಮುನ್ನುಗ್ಗುವ ಮಹಾಯಾತ್ರೆ ಶುರುವಾಯಿತು.</p>
<p>ಬೊಂಬಾಯಿ ಬಿಟ್ಟರೆ ಬಿಜೆಪಿಗೆ ಗಾಢ ಸಂಬಂಧವಿರುವುದು ಲಖ್ನೌ ಜೊತೆಗೆ. ರಾಜ್ಯಪಾಲರಾದ ರಾಮ್ ನಾಯಕ್‍ರೊಡನೆ ವಾಜಪೇಯಿಯವರ ಬಗ್ಗೆ ಮಾತಾಡಲು ನಾನು ಲಖ್ನೌನ ರಾಜಭವನಕ್ಕೆ ಹೋದೆ. ಬಹುಶಃ ಮಸುಕಾಗುತ್ತಿರುವ ಸ್ಮೃತಿಯ ಚಿತ್ರಗಳನ್ನು ಒರೆಸಿಕೊಳ್ಳಲೇನೋ ಎಂಬಂತೆ ನಾಯಕರು ತಮ್ಮ ಕನ್ನಡಕ ತೆಗೆದು ಒರೆಸಿಕೊಳ್ಳತೊಡಗಿದರು. ಅಷ್ಟರಲ್ಲಿ ಅವರ ಮೊಬೈಲ್ ಸದ್ದುಮಾಡತೊಡಗಿತು. ಯಾರೋ ಅಪರಿಚಿತ ಅವರನ್ನು ಸಂಧಿಸಲು ಸಮಯ ಕೇಳುತ್ತಿದ್ದ. ಟೇಬಲ್ ಮೇಲಿದ್ದ ತಮ್ಮ ಅಪಾಯಿಂಟ್‍ಮೆಂಟ್ ಪ್ಯಾಡ್ ತೆಗೆದು ನೋಡಿ ಎರಡು ದಿನಗಳ ನಂತರ ನಾಲ್ಕು ಗಂಟೆಗೆ ಬರಲು ತಿಳಿಸಿದರು. ಆಮೇಲೆ ಆತನಿಂದ ಮೊಬೈಲ್ ನಂಬರನ್ನು ಕೇಳಿ ಡೈರಿಯಲ್ಲಿ ಬರೆದುಕೊಂಡರು. ಒಬ್ಬ ರಾಜ್ಯಪಾಲರು ಈ ರೀತಿ ಕರ್ತವ್ಯ ನಿರ್ವಹಿಸುವುದು ನೋಡಿ ನನಗೆ ಅಚ್ಚರಿಯಾಯಿತು. ವಾಜಪೇಯಿಯವರಂತೆ ನಾಯಕರೂ ಸಹ ಹಳೆ ತಲೆಮಾರಿನ ನಾಯಕರು. ರಾಮನಾಯಕರು ಏನು ಹೇಳಿದರೆಂದರೆ '1953ರಲ್ಲಿ ಪೂನಾದ ಸಂಘಶಿಕ್ಷಾ ವರ್ಗದಲ್ಲಿ ವಾಜಪೇಯಿಯವರ ರಾಷ್ಟ್ರಭಕ್ತಿಯ ಕವಿತೆಗಳು ನನ್ನ ಮನಸ್ಸನ್ನು ಗಾಢವಾಗಿ ಪ್ರಭಾವಿಸಿದವು.'</p>
<p>1980ರಲ್ಲಿ ಬಿಜೆಪಿ ರಚನೆಯಾದ ಬಳಿಕ ಪಾರ್ಟಿಯ ಮೊದಲ ಅಧಿವೇಶನ ನಡೆಯಿತು. ಆಗ ರಾಮನಾಯಕರು ಮಹಾರಾಷ್ಟ್ರದ ಬಿಜೆಪಿಯ ಅಧ್ಯಕ್ಷರಾಗಿದ್ದರು. ಜನತಾ ಪಾರ್ಟಿಯಿಂದ ಹೊರಬಂದು ಸಂಘದೊಡನೆ ಹೆಜ್ಜೆಹಾಕುವ ಸಲುವಾಗಿ ಪಾರ್ಟಿಯ ರಚನೆಯಾಗಿತ್ತು. ಆದರೂ ಮೊದಲ ಅಧಿವೇಶನದಲ್ಲೇ ಭಾರೀ ಜನಜಂಗುಳಿಯಿತ್ತು. ಅಂತಹ ದೊಡ್ಡ ಅಧಿವೇಶನ ಮತ್ತೆ ಯಾವತ್ತೂ ನಡೆಯಲೇ ಇಲ್ಲ. ದೇಶದ ರಾಜಕಾರಣದಲ್ಲಿ ಸಾಂಪ್ರದಾಯಿಕ ಪಕ್ಷವೆಂದು ಬಿಜೆಪಿಯನ್ನು ದೂರ ಸರಿಸುವ ಪ್ರಯತ್ನ ನಡೆದಿತ್ತು. ಆದರೆ ಇದಕ್ಕೂ ಮುಂಚೆ ಮುಖ್ಯ ವಕ್ತಾರರಾಗಿ ಅಧಿವೇಶನಕ್ಕೆ ವಾಜಪೇಯಿಯವರು ಮುಸ್ಲಿಂ ನಾಯಕರಾದ ಜಸ್ಟೀಸ್ ಎಂ.ಸಿ. ಛಾಗಲಾರವರನ್ನು ಬಿಜೆಪಿಯ ಧರ್ಮನಿರಪೇಕ್ಷ ಪ್ರಭಾವವನ್ನು ಉಳಿಸಿಕೊಳ್ಳುವ ಸಲುವಾಗಿ ಆಮಂತ್ರಿಸಿದ್ದರು.</p>
<p>ಜನರಿಂದ ಕಿಕ್ಕಿರಿದಿದ್ದ ಸ್ಟೇಡಿಯಂನಲ್ಲಿ ಜಸ್ಟೀಸ್ ಛಾಗಲಾರವರು ಹೀಗೆ ಸವಾಲೆಸೆದರು 'ಕಾಂಗ್ರೆಸ್ ಪಕ್ಷಕ್ಕೆ ಪರ್ಯಾಯವೇ ಇಲ್ಲ ಎಂದು ಯಾರು ಹೇಳಿದರು? ಶ್ರೀಮತಿ ಗಾಂಧಿಯವರು ಬಿಜೆಪಿಯನ್ನು ಸಾಂಪ್ರದಾಯಿಕ ಪಕ್ಷ ಎನ್ನುತ್ತಾರೆ. ಬಿಜೆಪಿಗೆ ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಪ್ರಭಾವವಿದೆ ಮತ್ತು ಸಂಘ ಪರಿವಾರ ಸಾಂಪ್ರದಾಯಿಕವಾದುದು ಅಲ್ಲದೆ ದಂಗೆಗಳಲ್ಲಿ ಅದರ ಪಾತ್ರವಿರುತ್ತದೆ ಎಂಬುದು ಶ್ರೀಮತಿ ಗಾಂಧಿಯವರ ಅಭಿಪ್ರಾಯವಾಗಿದೆ. ಬಿಜೆಪಿಯು ಸಾಂಪ್ರದಾಯಿಕ ಪಾರ್ಟಿ ಎಂದು ನಾನು ನಂಬುವುದಿಲ್ಲ. ಕಾಂಗ್ರೆಸ್ಸಿಗೆ ಪರ್ಯಾಯವಾಗಿ ಒಂದು ರಾಷ್ಟ್ರೀಯ ಪಾರ್ಟಿಯಾಗಿ ಅದು ಮೇಲೆದ್ದು ಬರಬೇಕಿದೆ.'</p>
<p>ವೇದಿಕೆಯಲ್ಲಿ ಜಸ್ಟೀಸ್ ಛಾಗಲಾರವರು ವಾಜಪೇಯಿಯವರ ಪಕ್ಕ ಕೂತಿದ್ದರು. ಅವರು ಮತ್ತೆ ನುಡಿದರು `ಭಾವಿ ಪ್ರಧಾನಮಂತ್ರಿಯ ಜೊತೆ ಕೂತಿದ್ದೇನೆ ಎಂಬ ವಿಶ್ವಾಸ ನನಗಿದೆ .' ಜಸ್ಟೀಸ್ ಛಾಗಲಾರವರಿಗೆ ಧನ್ಯವಾದ ಹೇಳುತ್ತ ವಾಜಪೇಯಿಯವರು ಹೀಗೆ ನುಡಿದರು. `ನಾನವರಿಗೆ ಆಭಾರಿಯಾಗಿದ್ದೇನೆ. ಪ್ರಧಾನಿ ಯಾರಗುವರು? ಹೇಗಾಗುವರು? ಎಂಬುದಕ್ಕಿಂತ ಹೆಚ್ಚಾಗಿ ಇಂದು ದೇಶ ಹೇಗಾಗುವುದು? ಹೇಗಾಗಬೇಕು? ಎಂಬುದರ ಬಗ್ಗೆ ಯೋಚಿಸಬೇಕು.'</p>
<p>ಬೊಂಬಾಯಿಯ ಆ ಅಧಿವೇಶನದ ಕೆಲವು ತಿಂಗಳುಗಳ ಹಿಂದೆ ಅಂದರೆ 1980ರ ಏಪ್ರಿಲ್ 5-6ರಂದು ದೆಹಲಿಯ ಫಿರೋಜ್ ಶಾಹ್ ಕೋಟ್ಲಾ ಮೈದಾನದಲ್ಲಿ ಒಂದು ರಾಷ್ಟ್ರೀಯ ಸಮ್ಮೇಳನವಾಯಿತು. ಮೂರೂವರೆ ಸಾವಿರಕ್ಕಿಂತ ಹೆಚ್ಚು ಪ್ರತಿನಿಧಿಗಳು ಈ ಸಮ್ಮೇಳನದಲ್ಲಿ ಭಾಗವಹಿಸಿದ್ದರು ಮತ್ತು ಏಪ್ರಿಲ್ 6ರಂದು ಹೊಸ ರಾಜಕೀಯ ಪಕ್ಷವಾದ ಭಾರತೀಯ ಜನತಾ ಪಾರ್ಟಿಯ ಜನನವಾಯಿತು.</p>
<p>ಜನತಾ ಪಾರ್ಟಿಯಿಂದ ಹೊರಬಂದ ತರುವಾಯವೇ ಜನಸಂಘವನ್ನು ಮುನ್ನಡೆಸಿಕೊಂಡು ಹೋಗೋಣವೇ ಎಂದು ಎಲ್ಲರೂ ಚರ್ಚೆಮಾಡಿಕೊಳ್ಳತೊಡಗಿದರು. ನಮ್ಮೆಲ್ಲರ ಗರ್ಭನಾಳವು ಜನಸಂಘದೊಡನೆ ಬೆಸೆದಿದೆ. ಅದಿಲ್ಲದೆ ಜೀವಂತವಾಗಿರಲು ಸಾಧ್ಯವೇ ಇಲ್ಲ. ಅದರಲ್ಲೂ ಸಂಘದಿಂದ ದೂರವಾಗಿ ಗುರ್ತಿಸಿಕೊಳ್ಳುವುದು ನಮ್ಮಿಂದ ಸಾಧ್ಯವೇ ಇಲ್ಲ ಎಂದು ಹೆಚ್ಚಿನ ನಾಯಕರುಗಳಿಗೆ ಅನ್ನಿಸತೊಡಗಿತು. ಆದರೆ ವಾಜಪೇಯಿಯವರಿಗೆ ಮುಂದಿನ ಭಾರತವು ಕಾಣತೊಡಗಿತ್ತು. ದೇಶದ ರಾಜಕೀಯ ಜರೂರತ್ತುಗಳನ್ನು ಹಾಗೂ ಕಾಂಗ್ರೆಸ್‍ಗೆ ಪರ್ಯಾಯವಾಗಿ ಒಂದು ದೊಡ್ಡ ರಾಷ್ಟ್ರಮಟ್ಟದ ರಾಜಕೀಯ ಪಾರ್ಟಿಯೊಂದರ ಜರೂರತ್ತನ್ನು ಅವರು ಆಲೋಚಿಸುತ್ತಿದ್ದರು. ಆದ್ದರಿಂದಲೇ ಅವರು ಹೊಸ ಪಕ್ಷಕ್ಕೆ ಭಾರತೀಯ ಜನತಾ ಪಾರ್ಟಿ ಎಂದು ಹೆಸರಿಟ್ಟರು.</p>
<p>ಜನಸಂಘವನ್ನು ಬಲ್ಲವರೆಲ್ಲರೂ ಈ ಹೊಸ ಪಕ್ಷದೊಂದಿಗೆ ಹೆಜ್ಜೆಹಾಕಲು ಮುಜುಗರ ಮಾಡಿಕೊಳ್ಳುವುದಿಲ್ಲ ಮತ್ತು ಸಾಂಪ್ರದಾಯಿಕತೆ ಎಂದುಕೊಂಡು ದೂರವಿರುವವರೆಲ್ಲರೂ ಈ ಹೊಸ ಹೆಸರನ್ನು ನೋಡಿ ಅಪಾರ್ಥ ಮಾಡಿಕೊಳ್ಳುವುದಿಲ್ಲ ಎಂದು ಹೊಸ ಪಕ್ಷದ ಪ್ರಯೋಜನವನ್ನು ವಾಜಪೇಯಿಯವರು ಅಂದಾಜು ಮಾಡಿದರು. ಕಾಲ ಕಳೆದಂತೆ ವಾಜಪೇಯಿಯವರ ಈ ಊಹೆ ನಿಜವೆಂದು ಗೋಚರಿಸತೊಡಗಿತು.</p>
<p>ತಮ್ಮ ಇಂಗಿತವನ್ನು ಸ್ಪಷ್ಟಪಡಿಸಲು ವಾಜಪೇಯಿಯವರು ಹೀಗೆ ಹೇಳಿದರು 'ನಾವೆಂದಿಗೂ ಹಿಂದಕ್ಕೆ ವಾಪಸ್ಸು ಹೋಗುವುದಿಲ್ಲ. ಬಿದ್ದಿರುವ ಜನಸಂಘವನ್ನು ಮತ್ತೆ ಎಬ್ಬಿಸಿ ನಿಲ್ಲಿಸುತ್ತೇವೆಂದು ಹೇಳುವುದಿಲ್ಲ. ಯಾರಿಗೂ ವಾಗ್ದಾನ ನೀಡುವುದಿಲ್ಲ. ಜನತಾಪಾರ್ಟಿಯ ಜೊತೆಗೆ ಸೇರಿದ್ದಕ್ಕೆ ನಮಗೆ ಅಭಿಮಾನವಿದೆ. ಇದರಿಂದ ಪಡೆದಿರುವ ಅನುಭವವನ್ನು ನಾವು ಖಂಡಿತ ಬಳಸಿಕೊಳ್ಳುತ್ತೇವೆ. ಜನತಾ ಪಾರ್ಟಿಯಿಂದ ಸಂಬಂಧ ಕಡಿದುಕೊಂಡಿದ್ದೇವೆ. ಆದರೆ ಅದರೊಡನೆ ಕಳೆದ ಸಮಯವನ್ನು ದೂರುವುದಿಲ್ಲ. ಇನ್ನು ಮುಂದೆ ನಾವು ಭವಿಷ್ಯವನ್ನು ನೋಡೋಣ. ಹೊಸ ಪಾರ್ಟಿ ಕಟ್ಟಲು, ಬೆಳೆಸಲು, ಮಜಬೂತುಗೊಳಿಸಲು ಕೈ ಕೈ ಸೇರಿಸೋಣ. ನಮ್ಮ ಮೂಲ ಸಿದ್ಧಾಂತ ಹಾಗೂ ನೀತಿಗಳ ಜೊತೆ ಜೊತೆಗೆ ಹೆಜ್ಜೆ ಹಾಕೋಣ.' ತಮ್ಮನ್ನು ಆಚೆ ದೂಡಿದ ಪಾರ್ಟಿಯ ವಿರುದ್ಧ ಒಂದೇ ಒಂದು ಸೊಲ್ಲೂ ಎತ್ತದ ಇಂತಹ ನಾಯಕ ಯಾರಿದ್ದಾರೆ? ಹೀಗೆ ವಾಜಪೇಯಿಯವರು ಜನಸಂಘವನ್ನು ಬಿಟ್ಟು ಹೊಸ ಪೀಳಿಗೆಗೆ ಹೊಸ ದಾರಿ ತೋರಿಸಿಕೊಟ್ಟರು.</p>
<p>ಹೊಸ ಪಕ್ಷ ಕಟ್ಟುವುದು ಮತ್ತು ಅದಕ್ಕೆ ವಿಶಿಷ್ಟವಾದ ಸ್ಥಾನ ನೀಡುವುದು ಅಷ್ಟು ಸುಲಭವಾದ ಕೆಲಸವಲ್ಲ. ಹೊಸ ಪಕ್ಷಕ್ಕೆ ಹೆಸರಿಡುವಾಗಲೂ ಅಷ್ಟೆ ಬಹಳ ಚರ್ಚೆಯಾಯಿತು. ಬಹಳಷ್ಟು ನಾಯಕರು ಭಾರತೀಯ ಜನಸಂಘವೆಂದು ಇಡೋಣ ಎಂದರು. ಇನ್ನು ಕೆಲವರು ಭಾರತೀಯ ಜನತಾ ಪಾರ್ಟಿ ಎಂದು ಸಾರಿದ ವಾಜಪೇಯಿಯವರ ಮಾತನ್ನು ಅನುಮೋದಿಸಿದರು. 'ಭಾರತೀಯ ಜನಸಂಘ ಮತ್ತು ಜನತಾ ಪಾರ್ಟಿ ಎರಡರೊಡನೆಯೂ ನಮ್ಮ ಸಂಬಂಧವಿದೆ ಎಂದು ಇದರಿಂದ ಸ್ಪಷ್ಟವಾಗುತ್ತದೆ. ಆದರೂ ನಾವು ನಮ್ಮದೇ ಆದ ವಿಶಿಷ್ಟವಾದ ವಿಶೇಷತೆಯನ್ನು ಹೊಂದಬೇಕಾಗಿದೆ.'</p>
<p>ದೆಹಲಿಯ ಫಿರೋಜಶಾಹ್ ಕೋಟ್ಲಾ ಮೈದಾನದಲ್ಲಿನ ಸಭೆಯ ವೇದಿಕೆ ಮೇಲೆ ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿ ಮತ್ತು ದೀನ್ ದಯಾಳ ಉಪಾಧ್ಯಾಯರ ಜೊತೆಗೆ ಜಯಪ್ರಕಾಶ್ ನಾರಾಯಣರ ಭಾವಚಿತ್ರಗಳು ರಾರಾಜಿಸುತ್ತಿದ್ದವು. ಜನತಾ ಪಾರ್ಟಿಯಿಂದ ದೂರ ಸರಿದಿದ್ದರೂ ಜಯಪ್ರಕಾಶ ನಾರಾಯಣರ ನಿಧನವಾಗಿದ್ದರೂ ವಾಜಪೇಯಿಯವರಿಗೆ ಜೆಪಿಯವರ ಸೆಳೆತ ಕಡಿಮೆಯಾಗಿರಲಿಲ್ಲ. ಅವರ ನೀತಿಗಳಿಂದ ಅಪಾರವಾಗಿ ಪ್ರಭಾವಿತರಾಗಿದ್ದರು. 'ಜೆಪಿಯವರಿಗೂ ನಮ್ಮ ಮೇಲೆ ಮೊದಲು ಸಂದೇಹವಾಗುತ್ತಿತ್ತು. ಆದರೆ ಆ ಭಾವವೇ ಬಹಳ ಬೇಗ ಕಡಿಮೆಯಾಯಿತು. ಜೆಪಿಯವರೊಂದಿಗಿನ ನಮ್ಮ ಒಡನಾಟದ ಪ್ರಭಾವ ನಮ್ಮ ಹೊಸ ಆಲೋಚನೆಗಳ ಮೇಲೂ ಆಗುವುದು. ನಾವು ಅವರ ವ್ಯಕ್ತಿತ್ವ ಹಾಗೂ ಅವರ ಆಲೋಚನೆಗಳಿಂದ ಬಹಳ ಪ್ರಭಾವಿತರಾಗಿದ್ದೇವೆ' ಎಂದು ವಾಜಪೇಯಿಯವರು ಹೇಳಿದರು.</p>
<p>ಹೊಸ ಪಾರ್ಟಿಗೋಸ್ಕರ ಗುರುತು ಹಾಗೂ ಬಾವುಟದ ಶೋಧ ಶುರುವಾಯಿತು. ಜನಸಂಘದ ಗುರುತಾಗಿದ್ದ ದೀಪದ ಸ್ಥಾನವನ್ನು ಕಮಲವು ವಶಪಡಿಸಿಕೊಂಡಿತು. ಮೂರನೇ ಒಂದು ಭಾಗ ಹಸಿರು ಹಾಗೂ ಮೂರನೇ ಎರಡು ಭಾಗ ಭಗವಾ ಬಣ್ಣವನ್ನು ಬಾವುಟದಲ್ಲಿ ಬೆರೆಸಲಾಯಿತು. ಅದರ ಮೇಲೆ ಕಮಲದ ಗುರುತು ಮೂಡಿಸಲಾಯಿತು. ಈ ಬಾವುಟವು ಜನತಾ ಪಾರ್ಟಿಯ ಬಾವುಟವನ್ನು ಸ್ವಲ್ಪ ಹೋಲುತ್ತಿತ್ತು. ಆ ಬಾವುಟದಲ್ಲಿ ನೇಗಿಲು ಹೊತ್ತ ರೈತನ ಗುರುತಿತ್ತು.</p>
<p>ಜನತಾ ಪಾರ್ಟಿಯಿಂದ ಬೇರೆಯಾದ ಭಾರತೀಯ ಜನತಾ ಪಾರ್ಟಿಯ ಬಳಿ ಆ ಸಮಯದಲ್ಲಿ ಯಾವುದೇ ಚುನಾವಣಾ ಚಿಹ್ನೆ ಇರಲಿಲ್ಲ. ಏಕೆಂದರೆ ಅದು ಚುನಾವಣಾ ಆಯೋಗದಿಂದ ಅಧಿಕೃತವಾಗಿ ನೋಂದಾಯಿಸಲ್ಪಟ್ಟ ಪಕ್ಷವಾಗಿರಲಿಲ್ಲ. ಈ ವಿಷಯವಾಗಿ ಆಡ್ವಾಣಿಯವರ ನೇತೃತ್ವದಲ್ಲಿ ಒಂದು ಪ್ರತಿನಿಧಿ ಮಂಡಳಿಯು ಮುಖ್ಯ ಚುನಾವಣಾ ಆಯುಕ್ತರಾದ ಎಸ್.ಎಲ್. ಶಕಧರರನ್ನು ಭೇಟಿ ಮಾಡಿತು. ಇಷ್ಟು ಬೇಗ ಚುನಾವಣಾ ಚಿಹ್ನೆಗೆ ಅನುಮೋದನೆ ನೀಡುವುದು ಅಸಂಭವ. ಸಧ್ಯಕ್ಕೆ ಪಕ್ಷೇತರ ಉಮೇದುವಾರರಿಗೆ ಬಳಸುವ ಚುನಾವಣಾ ಚಿಹ್ನೆಗಳಲ್ಲಿ ಯಾವುದಾದರೂ ಒಂದನ್ನು ನೀವು ಇಷ್ಟ ಪಟ್ಟರೆ ಅದನ್ನು ನಿಮ್ಮ ಪಾರ್ಟಿಯ ಎಲ್ಲ ಉಮೇದುದಾರರಿಗೆ ಚಿಹ್ನೆಯಾಗಿ ಕೊಡಬಹುದು. ಆಗ ಪಾರ್ಟಿಯು ನೊಂದಾವಣೆಗೊಳ್ಳದಿದ್ದರೂ ಪಾರ್ಟಿಯ ಎಲ್ಲ ಉಮೇದುದಾರರು ಚುನಾವಣಾ ಕಣದಲ್ಲಿ ಧುಮುಕಬಹುದು ಎಂದು ಶಕ್‍ಧರ್‍ರವರು ಹೇಳಿದರು.</p>
<p>ಆಡ್ವಾಣಿಯವರು ಆ ಎಲ್ಲ ಚಿಹ್ನೆಗಳಲ್ಲಿ ಕಮಲವನ್ನು ಇಷ್ಟ ಪಟ್ಟರು. ಆಗ ಆಯೋಗವೂ ಒಪ್ಪಿಕೊಂಡಿತು. ಆದರೆ ಅಲ್ಲಿ ಮತ್ತೊಂದು ಸಮಸ್ಯೆ ಕಾದಿತ್ತು. ಪಕ್ಷೇತರ ಅಭ್ಯರ್ಥಿಗಳಿಗೆ ಗುಲಾಬಿ ಹೂವಿನ ಮತ್ತೊಂದು ಚಿಹ್ನೆ ಕೂಡ ಇತ್ತು. ಅದು ಕಮಲವನ್ನು ತುಂಬಾ ಹೋಲುತ್ತಿತ್ತು. ಅದನ್ನು ಚಿಹ್ನೆಗಳ ಪಟ್ಟಿಯಿಂದ ತೆಗೆದು ಹಾಕಬೇಕೆಂದು ಆಡ್ವಾಣಿಯವರು ಮುಖ್ಯ ಚುನಾವಣಾ ಆಯುಕ್ತರಿಗೆ ಕೇಳಿಕೊಂಡರು. ಅವರು ಒಪ್ಪಿದರು. ಹೀಗೆ ಕಮಲವು ಬಿಜೆಪಿಯ ಚುನಾವಣಾ ಚಿಹ್ನೆಯಾಯಿತು.</p>
<p>ವಾಜಪೇಯಿಯವರ ಮನಸ್ಸಿನಲ್ಲಿ ಕೇವಲ ಹೊಸ ಪಾರ್ಟಿ ಕಟ್ಟುವುದಷ್ಟೇ ಅಲ್ಲ ಆ ಪಾರ್ಟಿಯ ರೂಪು ರೇಷೆಯ ಬಗ್ಗೆ ಒಂದು ಸ್ಪಷ್ಟ ಚಿತ್ರವಿತ್ತು. ಜನಸಂಘದ ಶಕ್ತಿಯನ್ನು ಬಳಸಿಕೊಂಡು ಬಿಜೆಪಿಯನ್ನು ವಿಸ್ತರಿಸಲು ಚಿಂತಿಸಿದರು. ತುರ್ತುಪರಿಸ್ಥಿತಿಯ ಕಾಲದಲ್ಲಿ ಪ್ರಜಾಪ್ರಭುತ್ವದ ಸಂಘರ್ಷದಲ್ಲಿ ಭಾಗಿಯಾದವರನ್ನೆಲ್ಲ ಮತ್ತು ಸಮಾನ ವಿಚಾರಧಾರೆಯುಳ್ಳ ಪ್ರಬುದ್ಧರನ್ನೆಲ್ಲ ಅವರು ಬಿಜೆಪಿಯಲ್ಲಿ ಶಾಮೀಲುಗೊಳಿಸಿಕೊಳ್ಳಲು ಇಚ್ಛಿಸಿದರು. ಆದ್ದರಿಂದ ಸಂಘಪರಿವಾರದಲ್ಲಿದ್ದು ಸ್ವಯಂಸೇವಕರಲ್ಲದವರನ್ನು ಮೊದಲ ಬಾರಿಗೆ ಪಾರ್ಟಿಯ ಸದಸ್ಯರನ್ನಾಗಿ ಮಾಡುತ್ತಾ ಹೋದರು.</p>
<p>ಜನರು ಇದಕ್ಕಿಂತಲೂ ಮೊದಲು ಸಂಘಪರಿವಾರದ ಮೂಲಕವೇ ಜನಸಂಘಕ್ಕೆ ಬರುತ್ತಿದ್ದರು. ವಾಜಪೇಯಿಯವರು ಬಿಜೆಪಿಯಲ್ಲಿ ಕಟ್ಟರ್ ಹಿಂದೂವಾದಿ ವಿಚಾರಧಾರೆಯಿಂದ ತುಸು ತೆರೆದ ಹಾಗೂ ಮುಕ್ತವಾದ ಸ್ಥಿತಿ ತರುವ ಪ್ರಯತ್ನ ಮಾಡಿದರು. ವಾಜಪೇಯಿಯವರು ಮತ್ತೊಂದು ಮುಖ್ಯವಾದ ಬದಲಾವಣೆಯನ್ನು ಜನಸಂಘ ಹಾಗೂ ಬಿಜೆಪಿಯಲ್ಲಿ ಮಾಡಿದರು. ಪಂಡಿತ್ ದೀನದಯಾಳ ಉಪಾಧ್ಯಾಯರ ಏಕಾತ್ಮ ಮಾನವತಾವಾದದ ಜೊತೆ ಗಾಂಧೀವಾದಿ ಸಮಾಜವಾದವನ್ನು ಜೊತೆಗೂಡಿಸುವುದೇ ಆ ಬದಲಾವಣೆ. ದೀನದಯಾಳರ ಏಕಾತ್ಮ ಮಾನವತಾವಾದ ಹಾಗೂ ಗಾಂಧೀವಾದಿ ಸಮಾಜವಾದದಲ್ಲಿ ಅಷ್ಟೇನೂ ವ್ಯತ್ಯಾಸವಿಲ್ಲ. ಆದರೂ ಗಾಂಧೀವಾದಿ ಸಮಾಜವಾದ ಸಾಮಾನ್ಯ ಬಡ ಭಾರತೀಯನಿಗೆ ಸುಲಭವಾಗಿ ಅರ್ಥವಾಗುತ್ತದೆ. ಜೊತೆಗೆ ಕಾಂಗ್ರೆಸ್ ಕೂಡ ಇದೇ ದಾರಿಯಲ್ಲಿ ಮುಂದುವರೆಯುತ್ತಿದೆ. ಬಿಜೆಪಿಯಲ್ಲಿ ಈ ವಿಷಯದ ಬಗ್ಗೆ ಒಮ್ಮತವಿರಲಿಲ್ಲ ಮತ್ತು ಕೆಲವರು ಇದನ್ನು ಬಲವಾಗಿ ವಿರೋಧಿಸಿದರು. ಕಾಂಗ್ರೆಸ್‍ನಿಂದ ಬಿಜೆಪಿಗೆ ಬಂದ ರಾಜಮಾತೆ ವಿಜಯರಾಜೇ ಸಿಂಧ್ಯಾರವರು ಇದರ ವಿರುದ್ಧ ಒಂದು ನೋಟ್ ಜಾರಿ ಮಾಡಿ ಈ ರೀತಿ ಹೇಳಿದರು. 'ಗಾಂಧಿವಾದಿ ಸಮಾಜವಾದವನ್ನು ಅನುಸರಿಸಿದ್ದೇ ಆದರೆ ಬಿಜೆಪಿಯು ಕಾಂಗ್ರೆಸ್ಸಿನ ಫೋಟೋ ಕಾಪಿ ಆಗುವುದಷ್ಟೆ.' ಈ ವಿಷಯದ ಬಗೆಗಿನ ಸಾಕಷ್ಟು ಚರ್ಚೆಯ ನಂತರ ಆಕೆ ತಮ್ಮ ಮಾತನ್ನು ವಾಪಸ್ಸು ಪಡೆದರು.</p>
<p>ಗಾಂಧಿವಾದಿ ಸಮಾಜವಾದ ಹಾಗೂ ವಾಜಪೇಯಿಯವರ ತೆರೆದ ಮನದ ವಿಚಾರಗಳಿಂದ ಪ್ರೇರಿತರಾಗಿ ಶಾಂತಿ ಭೂಷಣ್, ರಾಮ್ ಜೇಠ್ಮಲಾನಿ, ಹಾಗೂ ಅಶೋಕ್ ಮೆಹ್ತಾರಂತವರು ಬಿಜೆಪಿಗೆ ಬರಲು ಮನಸ್ಸು ಮಾಡಿದರು. ಏಕೆಂದರೆ ಆಗ ಪಾರ್ಟಿಯು ಸೆಕ್ಯುಲರಿಸಂ ಮತ್ತು ಸೋಶಿಯಲಿರಿಸಂನ್ನೆ ತನ್ನ ಬುನಾದಿ ಮಾಡಿತ್ತು.</p>
<p>ಜಸ್ಟೀಸ್ ಛಾಗಲಾರವರು ತೋರಿಸಿದ ವಾಜಪೇಯಿಯವರು ಪ್ರಧಾನಿಯಾಗುವ ಹಾಗೂ ಬಿಜೆಪಿಯು ಸರ್ಕಾರ ರಚಿಸುವ ಕನಸು ನನಸಾಗುವುದು ಅಷ್ಟು ಸುಲಭವಾಗಿರಲಿಲ್ಲ. ಹೊಸ ಪಾರ್ಟಿಯ ರಚನೆಯ ನಂತರ ಶುರುವಾದ ಚುನಾವಣಾ ಯಾತ್ರೆಯಲ್ಲಿ ಹೊಡೆತಗಳು ಬೀಳತೊಡಗಿದವು. 1980ರ ಲೋಕಸಭಾ ಚುನಾವಣೆಯಲ್ಲಿ ಭರ್ಜರಿಯಾಗಿ ವಾಪಸ್ಸಾದ ನಂತರ ಶ್ರೀಮತಿ ಇಂದಿರಾಗಾಂಧಿಯವರ ಲೋಕಪ್ರಿಯತೆಯ ಪ್ರಭಾವ ರಾಜ್ಯ ರಾಜ್ಯಗಳಲ್ಲಿ ನಡೆದ ವಿಧಾನಸಭಾ ಚುನಾವಣೆಗಳಲ್ಲೂ ಕಾಣತೊಡಗಿತು. ಮತ್ತು ಒಂದೊಂದೇ ವಿಧಾನಸಭೆಯನ್ನು ಕಾಂಗ್ರೆಸ್ಸು ಗೆಲ್ಲತೊಡಗಿತು.</p>
<p>ಬಿಜೆಪಿಗೆ ಇವೆಲ್ಲ ನಿರಾಶಾದಾಯಕ ದಿನಗಳು ಮತ್ತು ವಾಜಪೇಯಿಯವರಿಗೆ ಸಂಕಷ್ಟದ ದಿನಗಳು. ಪಾರ್ಟಿಯೊಳಗೆ ತಳಮಳ ಶುರುವಾಗಿತ್ತು. ಸಂಘಪರಿವಾರದ ಕ್ರೋಧ ತೀಕ್ಷ್ಣವಾಗುತ್ತಿತ್ತು. 1983 ರಲ್ಲಿ ಕರ್ನಾಟಕ ವಿಧಾನಸಭಾ ಚುನಾವಣೆಗಳಲ್ಲಿ ಮೊದಲಬಾರಿಗೆ ಬಿಜೆಪಿಗೆ ತನ್ನ ಉಪಸ್ಥಿತಿಯನ್ನು ದಾಖಲಿಸುವ ಅವಕಾಶ ಸಿಕ್ಕಿತು. ಅದಕ್ಕೆ 224 ಸೀಟುಗಳ ಪೈಕಿ 18 ಸೀಟುಗಳು ಸಿಕ್ಕಿದವು. ಆದರೆ ಜಮ್ಮು ಕಾಶ್ಮೀರದ ವಿಧಾನಸಭಾ ಚುನಾವಣೆಗಳಲ್ಲಿ ಭಾರಿ ಹೊಡೆತವಾಯಿತು. ಶೇಖ್ ಅಬ್ದುಲ್ಲಾರವರ ವಿರುದ್ಧ ಕಾಂಗ್ರೆಸ್ಸು ಕೂಡ ಕಠಿಣ ನೀತಿ ತೋರಿಸಿದ ಪರಿಣಾಮವಾಗಿ ಜಮ್ಮು ಕಾಶ್ಮೀರದ ಹಿಂದೂಗಳು ಕೂಡ ಕಾಂಗ್ರೆಸ್ಸಿಗೆ ಓಟು ನೀಡಿದ್ದರು.</p>
<p>ಇಡೀ ದೇಶದ ಎಲ್ಲ ಹಿಂದೂಗಳ ಓಟುಗಳು ಎಲ್ಲಿ ನನ್ನ ಕೈ ಬಿಟ್ಟು ಹೋಗುವುದೋ ಎಂದು ಬಿಜೆಪಿಗೆ ಚಿಂತೆ ಶುರುವಾಯಿತು. ಅದಕ್ಕೆ ತನ್ನ ರಾಜಕೀಯ ಭವಿಷ್ಯವು ಅಂಧಕಾರದಲ್ಲಿ ಬಿದ್ದಂತೆ ಭಾಸವಾಯಿತು. ಜನತಾ ಪಾರ್ಟಿಯ ಸಹವಾಸದಿಂದ ತುಂಬಾ ಕಟು ಅನುಭವ ಪಡೆದ ನಂತರ ಬಿಜೆಪಿಯನ್ನು ಹೇಗೆ ಕಾಪಾಡಬೇಕು, ಹೇಗೆ ಮಜಬೂತುಗೊಳಿಸಬೇಕೆಂದು ಚರ್ಚೆ ಮಾಡಲಾಯಿತು. ಏಕಾಂಗಿಯಾಗಿ ಮುನ್ನುಗ್ಗಿ ಗುರಿ ಮುಟ್ಟುವ ಸಾಮಥ್ರ್ಯ ಹೊಂದುವುದೋ ಅಥವಾ ಕಾಂಗ್ರೆಸ್ಸೇತರ ಇಲ್ಲವೇ ವಾಮಪಂಥೀಯೇತರ ಪಕ್ಷಗಳನ್ನು ಜೊತೆ ಸೇರಿಸಿಕೊಂಡು ಒಂದಾಗಿ ಸಾಗಬೇಕೋ ಎಂಬ ಗೊಂದಲವೂ ಎದಿರಾಯಿತು.</p>
<p>ಜನತಾಪಾರ್ಟಿಯಿಂದ ಸಾಕಷ್ಟು ಅನುಭವಗಳಾಗಿರುವುದರಿಂದ ಮತ್ತೊಮ್ಮೆ ಕಾಂಗ್ರೆಸ್ ವಿರೋಧೀ ಪಕ್ಷಗಳನ್ನು ಸೇರಿಸುವ ಪ್ರಯತ್ನವನ್ನು ಸರ್ವಥಾ ಮಾಡಲೇಬಾರದು ಎಂದು ಬಹಳಷ್ಟು ಜನ ನಂಬಿದ್ದರು. ಕಾಂಗ್ರೆಸ್ಸನ್ನು ಮಣಿಸಿದ ಜನತಾಪಾರ್ಟಿಯ ಪ್ರಾಮುಖ್ಯತೆಯನ್ನು ಮರೆಯಲು ಸಾಧ್ಯವೇ ಇಲ್ಲ ಎಂಬುದು ಮತ್ತೆ ಕೆಲವರ ಅಭಿಪ್ರಾಯವಾಗಿತ್ತು. ವಿರೋಧೀ ಪಕ್ಷಗಳೆಲ್ಲ ಒಂದಾಗದಿದ್ದರೆ ಶ್ರೀಮತಿ ಗಾಂಧಿಯವರನ್ನು ಅಧಿಕಾರದಿಂದ ಕೆಳಗಿಳಿಸುವುದು ಅಸಂಭವವಾಗಿತ್ತು. ಕಾಂಗ್ರೆಸ್ ವಿರೋಧಿ ಪಕ್ಷಗಳೆಲ್ಲವುಗಳ ಐಕ್ಯತೆ ವಾಜಪೇಯಿಯವರಿಗೂ ಇಷ್ಟವಿರಲಿಲ್ಲ. ಆದರೆ ಅದು ನಿಜ ಎಂದು ಒಪ್ಪಿದ್ದರು. ಕಾಂಗ್ರೆಸ್ ವಿರೋಧಿ ಪಕ್ಷಗಳನ್ನೆಲ್ಲ ಸೇರಿಸಿ ಅದರೊಡನೆ ಸೇರಿಕೊಳ್ಳುವುದರ ಬದಲು ಬಿಜೆಪಿಯು ತನ್ನದೇ ಛಾತಿಯನ್ನು ಕಂಡುಕೊಳ್ಳಬೇಕೆಂದೂ ಸಹ ಅವರು ಬಯಸಿದ್ದರು. ಅಲ್ಲದೆ ರಾಷ್ಟ್ರೀಯ ವಿಚಾರಗಳ ಬಗ್ಗೆ ಕಾರ್ಯಕ್ರಮ ನಡೆಸಿ ಒಂದು ಸಂಯುಕ್ತ ಯುದ್ಧ ನಡೆಸಬೇಕಾಗಿದೆ ಎಂಬ ವಿಚಾರವನ್ನು ಹೊಂದಿದ್ದರು.</p>
<p>1980ರ ಜೂನ್ 23ರಂದು ವಿಮಾನ ದುರ್ಘಟನೆಯಲ್ಲಿ ಸಂಜಯಗಾಂಧಿಯವರ ದುರ್ಮರಣವಾಯಿತು. 1980ರ ಸಾರ್ವತ್ರಿಕ ಚುನಾವಣೆಗಳಲ್ಲಿ ಸಿಕ್ಕ ಗೆಲುವಿನ ನಂತರ ಶ್ರೀಮತಿ ಇಂದಿರಾಗಾಂಧಿಯವರಿಗಾದ ದೊಡ್ಡ ಹೊಡೆತ ಇದಾಗಿತ್ತು. ಬಳಿಕ ಅವರ ದೊಡ್ಡ ಮಗ ರಾಜೀವಗಾಂಧಿಯವರು ಕಾಂಗ್ರೆಸ್ಸಿನ ಮಹಾ ಕಾರ್ಯದರ್ಶಿಯಾದರು. ಅಂದರೆ ಇಂದಿರಾಗಾಂಧಿಯವರು ತಮ್ಮ ರಾಜಕೀಯ ಉತ್ತರಾಧಿಕಾರಿ ಯಾರೆಂಬುದನ್ನು ನಿರ್ಧರಿಸಿದ್ದರು.</p>
<p>ಮತ್ತೊಂದೆಡೆ ಒರಿಸ್ಸಾದ ಮುಖ್ಯಮಂತ್ರಿಯಾದ ಬಿಜು ಪಟ್ನಾಯಕ್ ಹಾಗೂ ತಮಿಳುನಾಡಿನ ಪ್ರಖ್ಯಾತ ಸಿನೆಮಾ ತಾರೆಯಾದ ಎಂ.ಜಿ. ರಾಮಚಂದ್ರನ್ ಕಾಂಗ್ರೆಸ್ಸಿನ ವಿರುದ್ಧ ಆಂದೋಲನ ಕೈಗೊಂಡಿದ್ದರು. ಅಲ್ಲದೆ ಎಲ್ಲ ವಿರೋಧ ಪಕ್ಷಗಳನ್ನೆಲ್ಲ ಒಗ್ಗೂಡಿಸುವ ಕಾರ್ಯದಲ್ಲಿ ತೊಡಗಿದ್ದರು. ಇದಕ್ಕೋಸ್ಕರವಾಗಿಯೇ 1983ರಲ್ಲಿ ಶ್ರೀನಗರದಲ್ಲಿ ವಿರೋಧ ಪಕ್ಷಗಳ ನಾಯಕರುಗಳ ಒಂದು ಸಮ್ಮೇಳನ ನಡೆಯಿತು. ಆ ಸಮ್ಮೇಳನದಲ್ಲಿ ಕಾಂಗ್ರೆಸ್ಸಿನ ವಿರುದ್ಧ ಎಲ್ಲರೂ ಒಂದಾಗಿ ಸೆಣೆಸುವ ಬಗ್ಗೆ ಒತ್ತು ನೀಡಲಾಯಿತು. ಇದೇ ಸಮ್ಮೇಳನದಲ್ಲಿ ಕೇಂದ್ರ - ರಾಜ್ಯ ಸಂಬಂಧಗಳ ಬಗ್ಗೆ ಒಂದು ಪ್ರಸ್ತಾಪವನ್ನು ಮಂಡಿಸಲಾಯಿತು. ಈ ಪ್ರಸ್ತಾವನೆಯಲ್ಲಿ ರಾಜ್ಯಗಳಿಗೆ ಹೆಚ್ಚಿನ ಅಧಿಕಾರ ನೀಡುವಂತೆ ತೀರ್ಮಾನಿಸಲಾಯಿತು. ಕಾಂಗ್ರೆಸ್ಸಿನ ವಿರುದ್ಧ ಈಗ ಮತ್ತೊಂದು ಪ್ರಬಲ ಪ್ರಯತ್ನ ನಡೆಯುತ್ತಿರುವಂತೆ ಅನ್ನಿಸತೊಡಗಿತು.</p>
<p>1983ರ ಏಪ್ರಿಲ್‍ನಲ್ಲಿ ವಾಜಪೇಯಿಯವರು ಎರಡನೇ ಬಾರಿಗೂ ಬಿಜೆಪಿಯ ಅಧ್ಯಕ್ಷರಾದರು. ಏಪ್ರಿಲ್ 15ರಂದು ದೆಹಲಿಯಲ್ಲಿ ನಡೆದ ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನ ಸಭೆಯಲ್ಲಿ ವಾಜಪೇಯಿಯವರು ಹೀಗೆ ನುಡಿದರು. 'ಎರಡನೇ ಸಲ ನಾನು ಅಧ್ಯಕ್ಷನಾಗುತ್ತಿದ್ದೇನೆ. ಆದರೆ ಒಮ್ಮೆ ಮಾತ್ರ ಅಧ್ಯಕ್ಷನಾಗುವೆನೆಂದು ಈ ಮೊದಲೇ ಹೇಳಿದ್ದೆ.'</p>
<p>ತಮ್ಮ ಅಧ್ಯಕ್ಷೀಯ ಭಾಷಣದ ಪ್ರಾರಂಭದಲ್ಲಿ ವಾಜಪೇಯಿಯವರು ಹೀಗೆ ನುಡಿದರು. 'ಎರಡನೇ ಅವಧಿಯಲ್ಲಿ ಕಾರ್ಯಮಾಡುವಾಗ ವ್ಯಕ್ತಿಯ ರಚನಾತ್ಮಕತೆ ಕಡಿಮೆಯಾಗುವುದೆಂದು ನಾನು ಭಾವಿಸಿದ್ದೇನೆ. ಅವನು ಹಳಸಿದ ವಿಚಾರಗಳಿಗೆ ಮತ್ತು ದಣಿವಿಗೆ ಬಲಿಯಾಗಬಹುದು ಅಲ್ಲದೆ ಪಾರ್ಟಿಗೆ ತನ್ನ ಕೈಲಾದ ಉತ್ತಮೋತ್ತಮ ಕೊಡುಗೆ ಕೊಡುವಲ್ಲಿ ಅಸಮರ್ಥನಾಗಬಹುದೆಂದು ಆ ವ್ಯಕ್ತಿಗೆ ಅನ್ನಿಸುತ್ತಿರುತ್ತದೆ.'</p>
<p>ಈಗಂತೂ ಬಿಜೆಪಿಯಲ್ಲಿ ಅಧಿಕಾರಕ್ಕೆ ಕಿತ್ತಾಟ ನಡೆದಿರುವುದು ಸ್ಪಷ್ಟವಾಗಿ ಕಾಣುತ್ತದೆ. ಕುರ್ಚಿಗಾಗಿ ಮತ್ತು ನಾಯಕತ್ವಕ್ಕಾಗಿ ಅಂಟಿಕೊಳ್ಳುವ ಚಾಳಿ ಶುರುವಾಗಿದೆ. ಅವರೆಲ್ಲ ವಾಜಪೇಯಿಯವರಿಂದ ಪಾಠ ಕಲಿಯಬೇಕಾಗಿದೆ.</p>
<p>ಅಂದಿನ ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನ ಸಭೆಯಲ್ಲಿ ವಾಜಪೇಯಿಯವರು ಅಸ್ಸಾಂ ಮತ್ತು ಪಂಜಾಬಿನ ಸ್ಥಿತಿ ಕುರಿತು ಚಿಂತೆ ವ್ಯಕ್ತಪಡಿಸಿದ್ದರು. 'ಅಸ್ಸಾಂನಲ್ಲಿ ನಡೆದ ಚುನಾವಣೆಗಳಲ್ಲಿ ಭಾರಿ ಹಿಂಸೆಯಾಗಿತ್ತು. ತನ್ನ ಆಡಳಿತದ ಮದದಲ್ಲಿ ದೆಹಲಿ ಸರ್ಕಾರವು ಅಸ್ಸಾಂ ಮತ್ತು ಪಂಜಾಬಿನ ವಿಷಯಗಳಿಗೋಸ್ಕರ ಇಡೀ ದೇಶದ ಅಖಂಡತೆಯನ್ನು ಪಣವಿಟ್ಟಿದೆ. ದೆಹಲಿ ಸರ್ಕಾರ ಇದನ್ನು ಅಲ್ಲಗಳೆಯುತ್ತ ನಾಚಿಕೆಯಿಲ್ಲದೆ ಸುಳ್ಳು ನುಡಿಯುತ್ತಿದೆ. ಇದರ ಪರಿಣಾಮ ಇಂದು ಎಲ್ಲರೆದುರಿಗೆ ಸ್ಪಷ್ಟವಾಗಿ ಕಾಣುತ್ತಿದೆ. ಕಾಂಗ್ರೆಸ್ಸಿನ ಕೈಗೆ ಮೆತ್ತಿಕೊಂಡಿರುವ ರಕ್ತದ ಕಲೆಯನ್ನು ಬ್ರಹ್ಮಪುತ್ರ ನದಿಯ ಪ್ರವಾಹವೂ ತೊಳೆಯಲಾಗದು. ಸರ್ಕಾರವು ಅಸ್ಸಾಮನ್ನು ಒಳಗೊಳಗೆ ಜರ್ಝರಿತಗೊಳಿಸಿದೆ ಮತ್ತು ತುಂಡು ತುಂಡು ಮಾಡಿದೆ. ದೇಶದ ಭವಿಷ್ಯದ ಜೊತೆ ತಾನು ಆಟವಾಡುತ್ತಿರುವೆನೆಂದು ಸರ್ಕಾರಕ್ಕೆ ಗೊತ್ತಿಲ್ಲವೇ..?'</p>
<p>ವಾಜಪೇಯಿಯವರು ತಮ್ಮ ಮಾತುಗಳನ್ನು ಮುಂದುವರೆಸಿ ಹೀಗೆ ನುಡಿದರು, 'ಸಮರಾತ್ಮಕ ಘಟ್ಟವೊಂದರಲ್ಲಿ ಅಸ್ಸಾಂ ಹೊತ್ತಿ ಉರಿಯುತ್ತಿದ್ದರೆ, ಮತ್ತೊಂದು ತುದಿಯಲ್ಲಿ ಪಂಜಾಬು ಧಗಧಗಿಸಿದೆ. ಕಾಂಗ್ರೆಸ್ಸು ತಾನು ವಿರೋಧ ಪಕ್ಷದಲ್ಲಿದ್ದಾಗ ಖಾಲಿಸ್ತಾನದ ಆಂದೋಲನದ ಮತ್ತು ಅದಕ್ಕೆ ಸಂಬಂಧಿಸಿದ ತತ್ವಗಳ ಬೀಜ ಬಿತ್ತಿತ್ತು. ಈ ಸಮಸ್ಯೆ ಮುಂದುವರೆದರೆ ದೇಶದ ಅಖಂಡತೆಗೆ ಎಂಥ ಪೆಟ್ಟು ಕೊಡಬಹುದೆಂಬ ಪರಿಣಾಮ ಮರೆತು, ಆಗುಹೋಗುಗಳ ಪರಿವೆಯಿಲ್ಲದೆ ಕಾಂಗ್ರೆಸ್ ಅಂದಿನ ಸರ್ಕಾರವನ್ನು ಕಿತ್ತು ಬೀಳಿಸುವುದೇ ತನ್ನ ಪರಮ ಉದ್ದೇಶ ಮಾಡಿಕೊಂಡಿತ್ತು. ನಾವಿಂದು ಆ ವಿಷವೃಕ್ಷದ ಫಲವನುಣ್ಣುತ್ತಿದ್ದೇವೆ. ಅಸ್ಸಾಂನಂತೆ ಪಂಜಾಬಿನಲ್ಲೂ ದಾರಿ ದಾರಿಗಳಲ್ಲಿ ಯುದ್ಧಮಾಡಲು ಸರ್ಕಾರ ಬಯಸುತ್ತಿದೆ. ಸರ್ಕಾರವು ಅಕಾಲಿಗಳ ಧಾರ್ಮಿಕ ಬೇಡಿಕೆಯನ್ನು ಒಪ್ಪಿಕೊಂಡಿದೆ.'</p>
<p>ಅಷ್ಟು ಹೊತ್ತಿಗಾಗಲೇ ಪಂಜಾಬಿನಲ್ಲಿ ಆತಂಕವಾದದ ಬೆಂಕಿ ಹೊತ್ತಿ ಉರಿಯುತ್ತಿತ್ತು. ಅಕಾಲಿದಳದ ರಾಜಕೀಯ ಶಕ್ತಿಯನ್ನು ದುರ್ಬಲಗೊಳಿಸಲು ಆಗಿನ ಪ್ರಧಾನಮಂತ್ರಿಯಾದ ಇಂದಿರಾಗಾಂಧಿಯವರು ಜರ್‍ನೆಲ್ ಸಿಂಹ ಭಿಂಡರಾವಾಲೆಗೆ ಮಣೆಹಾಕಿದರು. ಆದರೆ ಅವನೇ ಇಂದಿರಾಗಾಂಧಿಯವರ ಪಾಲಿಗೆ ಭಸ್ಮಾಸುರನಾದ ಎಂದು ಹೇಳಲಾಗುತ್ತದೆ. ಪಂಜಾಬಿನಲ್ಲಿ ಸಿಖ್ಖರಿಗಾಗಿಯೇ ಪ್ರತ್ಯೇಕ ಖಾಲಿಸ್ತಾನದ ರಚನೆಯ ಬೇಡಿಕೆ ತೀವ್ರ ಸ್ವರೂಪ ತಾಳತೊಡಗಿತು. ಭಾರತದ ಹೊರಗಿನಿಂದಲೂ ಇದಕ್ಕೆ ಭಾರಿ ಬೆಂಬಲ ಮತ್ತು ಶಕ್ತಿ ಸಿಗತೊಡಗಿತು. ಬಿಜೆಪಿಯು ಈ ಅಪಾಯದ ಸೂಚನೆಯನ್ನು ಸರ್ಕಾರದ ಗಮನಕ್ಕೆ ಮತ್ತೆ ಮತ್ತೆ ತರತೊಡಗಿತು.</p>
<p>ಭಿಂಡರಾವಾಲೆಯ ವಿರುದ್ಧ ಕಾರ್ಯಾಚರಣೆ ನಡೆಸಬೇಕೆಂಬ ಬೇಡಿಕೆಯಿಡುತ್ತ ಬಿಜೆಪಿಯು 1984ರ ಮೇನಲ್ಲಿ ಆಂದೋಲನ ಮಾಡಿತು. ಭಿಂಡರಾವಾಲೆಯನ್ನು ಸಮರ್ಥಿಸುವ ಕಾಂಗ್ರೆಸ್ಸಿನ ನೀತಿಯ ವಿರುದ್ಧ ಮಾತ್ರ ಬಿಜೆಪಿಯು ತನ್ನ ನಿಲುವನ್ನು ಪ್ರದರ್ಶಿಸಲಿಲ್ಲ. ಬದಲಾಗಿ ಪಂಜಾಬಿಗೆ ಸ್ವಾಯತ್ತತೆಯನ್ನು ನೀಡಬೇಕೆಂದ ಅಕಾಲಿದಳದ ಆನಂದಪುರ ಸಾಹೇಬರ ಪ್ರಸ್ತಾವನೆಯನ್ನೂ ಬಿಜೆಪಿ ವಿರೋಧಿಸಿತು. ಇದು ಭಾರತವನ್ನು ತುಂಡುಮಾಡುವ ಗಂಭೀರವಾದ ವಿಚಾರ ಎಂದು ವಾಜಪೇಯಿಯವರು ಖಡಾಖಂಡಿತವಾಗಿ ಹೇಳಿದರು. ಸರ್ಕಾರವನ್ನು ರಚಿಸಲು ವಾಜಪೇಯಿಯವರು ಅಕಾಲಿದಳದೊಡನೆ ಕೈಜೋಡಿಸಿದುದು ಹಾಗೂ ಪ್ರಕಾಶ ಸಿಂಹ ಬಾದಲ್‍ರವರು ಅವರ ಉತ್ತಮ ಮಿತ್ರರಾಗಿದ್ದುದು ಬೇರೆ ವಿಚಾರವಾಗಿದೆ.</p>
<p>ಪಂಜಾಬಿನಲ್ಲಿ ಪರಿಸ್ಥಿತಿ ಕೈ ಮೀರಿ ಹೋಗುತ್ತಿತ್ತು. ಅತಿ ಹೆಚ್ಚು ಧಾರ್ಮಿಕ ಸ್ಥಳಗಳನ್ನು ಆತಂಕವಾದಿಗಳು ವಶಪಡಿಸಿಕೊಂಡಿದ್ದರು. ಅಲ್ಲೆಲ್ಲ ಆಯುಧಗಳು ಶೇಖರಣೆಗೊಂಡಿದ್ದವು. ಹಿಂದೂ-ಸಿಖ್ಖರ ಏಕತೆಯೇ ಗುರಿಯಾಗಿತ್ತು. ಆಗ ಕೇಂದ್ರದಲ್ಲಿ ಕೂತಿದ್ದ ಕಾಂಗ್ರೆಸ್ ಸರ್ಕಾರಕ್ಕೆ ಬಿಸಿಮುಟ್ಟಿತು. 1984ರ ಮೇನಲ್ಲಿ ಪ್ರಧಾನ ಮಂತ್ರಿಯಾದ ಶ್ರೀಮತಿ ಇಂದಿರಾಗಾಂಧಿಯವರು ವಾಜಪೇಯಿಯವರಿಗೆ ಫೋನ್ ಮಾಡಿದರು. ವಾಜಪೇಯಿಯವರು ಆ ಸಮಯದಲ್ಲಿ ಬೆಂಗಳೂರಿನಲ್ಲಿ ಪ್ರಕೃತಿ ಚಿಕಿತ್ಸೆ ಪಡೆಯುತ್ತಿದ್ದರು. ಪ್ರಧಾನಿಗಳು ತುಂಬಾ ಜರೂರಾದ ವಿಷಯದ ಬಗ್ಗೆ ತುರ್ತಾಗಿ ಮಾತಾಡಲು ಬಯಸಿದ್ದಾರೆಂಬ ಸಂದೇಶ ವಾಜಪೇಯಿಯವರಿಗೆ ಸಿಕ್ಕಿತು. ತುಂಬಾ ಗೌಪ್ಯವಾದ ವಿಷಯವಾದ್ದರಿಂದ ಇಬ್ಬರ ನಡುವೆ ವಿಶೇಷ ರೀತಿಯ ಪ್ರತ್ಯೇಕ ಟೆಲಿಫೋನ್ ಲೈನಿನ ವ್ಯವಸ್ಥೆ ಮಾಡಲಾಗಿತ್ತು.</p>
<p>ವಾಜಪೇಯಿಯವರ ಆರೋಗ್ಯದ ಬಗ್ಗೆ ವಿಚಾರಿಸಿದ ನಂತರ ಇಂದಿರಾಗಾಂಧಿಯವರು, ಪಂಜಾಬಿನ ಅಮೃತಸರದ ಸ್ವರ್ಣಮಂದಿರದೊಳಗೆ ಸೈನ್ಯವನ್ನು ಜಮಾವಣೆ ಮಾಡುವ ತಮ್ಮ ಯೋಜನೆಯನ್ನು ವಿವರಿಸಿದರು. ಸ್ವರ್ಣಮಂದಿರದೊಳಗಿರುವ ಪ್ರತ್ಯೇಕತಾವಾದಿಗಳನ್ನು ಹೊರಗಟ್ಟಲು ಈ ಮಾರ್ಗವಲ್ಲದೆ ಬೇರೆ ಯಾವ ಮಾರ್ಗವೂ ಇಲ್ಲವೆಂದು ಶ್ರೀಮತಿ ಗಾಂಧಿಯವರು ಹೇಳಿದರು. ಪ್ರತ್ಯೇಕತಾವಾದಿಗಳು ಭಿಂಡರಾವಾಲೆಯ ಮುಂದಾಳತ್ವದಲ್ಲಿ ಮಂದಿರವನ್ನು ವಶಕ್ಕೆ ತೆಗೆದುಕೊಂಡಿದ್ದರು. ವಾಜಪೇಯಿಯವರು ಈ ರೀತಿಯ ಕಾರ್ಯಾಚರಣೆಯ ವಿರೋಧವಾಗಿ ತಮ್ಮ ನಿಲುವನ್ನು ಸ್ಪಷ್ಟಪಡಿಸಿದರು. ಇದಕ್ಕೆ ಬದಲಾಗಿ ಭಾರೀ ಬೆಲೆ ತೆರಬೇಕಾಗುವುದು. ಸ್ವರ್ಣಮಂದಿರವೆಂದರೆ ಸಿಖ್ಖರಿಗೆ ಅಪಾರವಾದ ಶ್ರದ್ಧೆ ಇದೆ. ಅಲ್ಲಿಗೆ ಸೈನ್ಯ ಕಳಿಸುವುದೆಂದರೆ ಇಡೀ ಸಿಖ್ಖ ಸಮುದಾಯವನ್ನೇ ಎದುರು ಹಾಕಿಕೊಂಡಂತೆ ಎಂದು ವಾಜಪೇಯಿಯವರು ಇಂದಿರಾಗಾಂಧಿಯವರಿಗೆ ಹೇಳಿದರು. ಸ್ವರ್ಣ ಮಂದಿರದೊಳಗಿರುವ ಪ್ರತ್ಯೇಕತಾವಾದಿಗಳನ್ನು ಹೊರಗಟ್ಟಲು ಈ ಮಾರ್ಗವಲ್ಲದೆ ಬೇರೆ ಯಾವುದಾದರೂ ಮಾರ್ಗವಿರಬಹುದು ನೋಡಿ ಎಂದು ವಾಜಪೇಯಿಯವರು ಇಂದಿರಾಗಾಂಧಿಯವರಿಗೆ ಹೇಳಿದರು. ಆದರೆ ಇಂದಿರಾಗಾಂಧಿಯವರು ವಾಜಪೇಯಿಯವರ ಮಾತಿನ ಕಡೆ ಗಮನ ಕೊಡಲಿಲ್ಲ.</p>
<p>ಜೂನ್ ಬರುವಷ್ಟರಲ್ಲಿ ಪರಿಸ್ಥಿತಿಗಳು ತುಂಬಾ ಬಿಗಡಾಯಿಸಿದ್ದವು. ಪ್ರತಿ ದಿನ ಹಿಂದೂಗಳ ಕಗ್ಗೊಲೆಯ ಸುದ್ದಿಗಳು ಕೇಳಿಬರತೊಡಗಿದವು. ಆತಂಕವಾದಿ ಘಟನೆಗಳು ಪರಾಕಾಷ್ಠೆಯನ್ನು ತಲುಪಿದ್ದವು. ಆತಂಕವಾದಿಗಳ ಅಟ್ಟಹಾಸ ಮುಗಿಲು ಮುಟ್ಟಿತ್ತು. ಹಿಂದೂ ಮತ್ತು ಸಿಖ್ಖರ ನಡುವೆ ಕಂದಕಗಳು ಏರ್ಪಡತೊಡಗಿದವು. ಇದಕ್ಕಿಂತ ಮುಂಚೆ ಹರಿಯಾಣದಲ್ಲಿ ಫೆಬ್ರವರಿಯಲ್ಲಿ ಸಿಖ್ ವಿರೋಧಿ ದಂಗೆಗಳು ನಡೆದಿದ್ದವು. ಜೂನ್ ಮೂರರಂದು ಸೈನ್ಯವು ಸ್ವರ್ಣಮಂದಿರಕ್ಕೆ ಮುತ್ತಿಗೆ ಹಾಕಿತು ಮತ್ತು ಜೂನ್ ಐದರಂದು ಒಳ ನುಗ್ಗಿತು. ಆತಂಕವಾದಿಗಳ ತಾಕತ್ತು ಸೈನ್ಯಕ್ಕೆ ಗೊತ್ತಿರಲಿಲ್ಲ. ಸೈನ್ಯವು ತಿಳಿದದ್ದಕ್ಕಿಂತ ಹೆಚ್ಚಿನ ಸಂಖ್ಯೆಯ ಶಸ್ತ್ರಾಸ್ತ್ರಗಳನ್ನು ಹೊಂದಿದ್ದ ಆತಂಕವಾದಿಗಳು ಅಲ್ಲಿದ್ದರು. ಸೈನಿಕರ ಈ ಕಾರ್ಯಾಚರಣೆಯಿಂದ ದರ್ಶನಕ್ಕೆ ತೆರಳಿದ್ದ ಸಾವಿರಾರು ಭಕ್ತರು ಹಾಗೂ ಮಂದಿರದ ಅನೇಕ ಸೇವಕರು ಸಿಕ್ಕಿಹಾಕಿಕೊಂಡರು. ಸೈನಿಕರು ಹಾಗೂ ಆತಂಕವಾದಿಗಳ ನಡುವೆ ನಡೆದ ಗುಂಡಿನ ಮಳೆಯಲ್ಲಿ ಬಹಳಷ್ಟು ಜನ ಸತ್ತರು. ಅಲ್ಲದೆ ಸ್ವರ್ಣಮಂದಿರಕ್ಕೂ ಹಾನಿಯಾಯಿತು. ಸಿಖ್ಖರ ಆರಾಧ್ಯ ಪೀಠವಾದ ಅಕಾಲ ಗದ್ದುಗೆ ಕೂಡ ಕುಸಿದು ಬಿತ್ತು ಮತ್ತು ಹರಮಂದಿರ ಸಾಹೇಬ್ ಮೇಲೆ ಕೇವಲ ಗುಂಡುಗಳು ತಗುಲಿದ ಗುರುತಿದ್ದವು. ಎಮರ್ಜೆನ್ಸಿಯ ಸಮಯದಲ್ಲಿ ಇಂದಿರಾಗಾಂಧಿಯವರನ್ನು ಸಮರ್ಥಿಸಿಕೊಂಡಿದ್ದ ಪ್ರಸಿದ್ಧ ಪತ್ರಕರ್ತರಾದ ಖುಷ್ವಂತ್ ಸಿಂಹರು ಸ್ವರ್ಣಮಂದಿರದ ಮೇಲಿನ ದಾಳಿಯಿಂದ ತುಂಬಾ ನೊಂದು ತಮ್ಮ ಪದ್ಮವಿಭೂಷಣ ಪದವಿಯನ್ನು ವಾಪಸ್ಸು ಸರ್ಕಾರಕ್ಕೆ ಹಿಂದಿರುಗಿಸುವ ಘೋಷಣೆ ಮಾಡಿದರು.</p>
<p>ಅದೇ ವರ್ಷದ ಅಕ್ಟೋಬರ್ 12ರಂದು ಪುಣೆಯಲ್ಲಿ ನಡೆದ ಬಿಜೆಪಿಯ ರಾಷ್ಟ್ರೀಯ ಪರಿಷದ್ ಸಭೆಯಲ್ಲಿ ವಾಜಪೇಯಿಯವರು ತಮ್ಮ ಅಧ್ಯಕ್ಷೀಯ ಭಾಷಣದಲ್ಲಿ ಹೀಗೆ ಮಾತಾಡಿದರು. 'ಪಂಜಾಬಿನಲ್ಲಿ ಸೈನಿಕ ಕಾರ್ಯಾಚರಣೆ ನಡೆದು ನಾಲ್ಕು ತಿಂಗಳುಗಳಿಗಿಂತಲೂ ಹೆಚ್ಚು ಕಾಲವಾಗುತ್ತಾ ಬಂತು. ಅದಕ್ಕೆ ಸಂಬಂಧಿಸಿದ ಸತ್ಯಾಸತ್ಯತೆಗಳು ಇನ್ನೂ ಹೊರಬಂದಿಲ್ಲ. ಈ ಕಾರ್ಯಾಚರಣೆಯಿಂದ ಎಷ್ಟು ಜನರ ಮಾರಣ ಹೋಮವಾಯಿತೆಂದು ತಿಳಿಯಬಯಸುವುದು ಈ ದೇಶದ ಅಧಿಕಾರವಾಗಿದೆ. ಉಗ್ರವಾದಿಗಳ ಜೊತೆಗಿನ ಅಧಿಕಾರರೂಢ ಪಕ್ಷದ ಸಂಬಂಧದ ಬಗ್ಗೆ ಶ್ವೇತ ಪತ್ರ ಮೌನವಾಗಿದೆ.'</p>
<p>ವಾಜಪೇಯಿಯವರು ಹೀಗೆ ನುಡಿದರು, 'ಪಂಜಾಬಿನ ಸಮಸ್ಯೆಗೆ ಯಾವುದೇ ಸಂತೋಷದಾಯಕ ಪರಿಹಾರ ಸಿಗುವುದೆಂದು ಕಾಣಿಸುತ್ತಿಲ್ಲ. ಇಡೀ ಪಂಜಾಬಿನ ತುಂಬಾ ಸೈನ್ಯ ಜಮಾವಣೆಯಾಗಿದೆ. ಉಪದ್ರವ ಪೀಡಿತ ಪ್ರದೇಶವೆಂದು ಅಲ್ಲಿ ಸಾಮಾನ್ಯ ಪೋಲೀಸ್ ಆಫೀಸರನಿಗೂ ಕೂಡ ಅಸಾಧಾರಣವಾದ ಅಧಿಕಾರ ಸಿಕ್ಕಿದೆ. ಮಾಧ್ಯಮದ ಮೇಲೆ ನಿಷೇಧ ಹೇರಲಾಗಿದೆ. ಪಂಜಾಬ್ ಸಮಸ್ಯೆಗೆ ಸ್ಥಾಯಿ ಮತ್ತು ಪ್ರಭಾವಿ ಪರಿಹಾರ ಹುಡುಕಲು ಎಲ್ಲ ಪಕ್ಷಗಳೊಡನೆ ವಿಚಾರ ವಿನಿಮಯವನ್ನು ಪುನಃ ಶುರುಮಾಡುವುದನ್ನು ಬಿಟ್ಟು ಪಂಜಾಬಿನಲ್ಲಿ ಮತ್ತೆ ಅಧಿಕಾರ ಕಬಳಿಸಲು ಅಧಿಕಾರರೂಢ ಪಕ್ಷ ಹೊಂಚುಹಾಕುತ್ತಿದೆ. ಈ ಸರ್ಕಾರ ಇರುವವರೆಗೂ ಪಂಜಾಬಿನಲ್ಲಿ ವಾತಾವರಣವನ್ನು ಸಾಮಾನ್ಯ ಸ್ಥಿತಿಗೆ ತರಲು ದೃಢವಾದ ಹೆಜ್ಜೆ ಇಡಲು ಸಾಧ್ಯವಿಲ್ಲ.'</p>
<p>ತಮ್ಮ ಭಾಷಣದ ಕೊನೆಯಲ್ಲಿ ವಾಜಪೇಯಿಯವರು ಗಂಭೀರ ವಿಚಾರಗಳ ಕಡೆ ಬೆಳಕು ಬೀರಿದರು. 'ಪಂಜಾಬಿನ ಸಮಸ್ಯೆಯನ್ನು ಕೊನೆಗಾಣಿಸುವ ನೆಪದಲ್ಲಿ ಪ್ರಜಾಪ್ರಭುತ್ವದ ಪ್ರಣಾಳಿಕೆಯನ್ನು ಗಾಳಿಗೆ ತೂರುತ್ತಿರುವ ಈ ಸರ್ಕಾರದ ಕಾರ್ಯ ಅನಿಷ್ಟಕಾರಿಯಾಗಿದೆ. ಸೇನೆಯನ್ನು ಸರ್ಕಾರ ರಾಜಕೀಯಕ್ಕೆ ಎಳೆಯುತ್ತಿದೆ. ಅಧಿಕಾರದಲ್ಲಿ ಸೈನ್ಯವನ್ನು ಶಾಮೀಲು ಮಾಡಿಕೊಳ್ಳುತ್ತಿದೆ. ಪಂಜಾಬಿನಲ್ಲಿ ಮಾರ್ಷಲ್ ಲಾದ ಘೋಷಣೆ ಮಾಡಲಿಲ್ಲ ಆದರೂ ಅಧಿಕಾರದಲ್ಲಿದ್ದುಕೊಂಡೇ ಸೇನಾಧಿಕಾರಿಗಳನ್ನು ರಾಜ್ಯಪಾಲರ ಸಲಹೆಗಾರರನ್ನಾಗಿ ನಿಯುಕ್ತಿಗೊಳಿಸಲಾಗುತ್ತಿದೆ. ಈ ರೀತಿಯಲ್ಲಿ ಪ್ರಧಾನಿಗಳು ಸೇನೆಯನ್ನು ರಾಜಕೀಯಕ್ಕೆಳೆದು ಒಂದು ಭಯಾನಕ ಆಟ ಆಡುತ್ತಿದ್ದಾರೆ.'</p>
<p>ದೇಶದಾದ್ಯಂತ ಪರಿಸ್ಥಿತಿ ಅತಿ ಸೂಕ್ಷ್ಮವಾಗಿತ್ತು. ಪ್ರಧಾನಿಗಳ ರಕ್ಷಣೆಯ ಭಾರ ಹೊತ್ತಿದ್ದ ಕೆಲವು ರಕ್ಷಣಾ ಏಜೆನ್ಸಿಗಳು, ಕಾವಲು ಪಡೆಯಲ್ಲಿರುವ ಸಿಖ್ಖರನ್ನು ತೆಗೆದುಹಾಕುವಂತೆ ಶ್ರೀಮತಿ ಇಂದಿರಾಗಾಂಧಿಯವರಿಗೆ ಸಲಹೆ ನೀಡಿದವು. ಆದರೆ ದೇಶದಲ್ಲೆಲ್ಲರೂ ಸಿಖ್ಖರ ಮೇಲೆ ವಿಶ್ವಾಸ ಕಳೆದುಕೊಳ್ಳುವಂತಾಗುವುದೆಂದು ಅವರು ಅದಕ್ಕೆ ಕಿವಿಗೊಡಲೇ ಇಲ್ಲ.</p>
<p>1984ರ ಅಕ್ಟೋಬರ್ 31ರ ಬೆಳಗ್ಗೆ ಶ್ರೀಮತಿ ಇಂದಿರಾಗಾಂಧಿಯವರು ತಯಾರಾಗಿ ಒಮ್ಮೆ ಕನ್ನಡಿಯಲ್ಲಿ ನೋಡಿಕೊಂಡರು. ಟೆಲಿವಿಷನ್ ಏಜೆನ್ಸಿಯೊಂದು ಅವರ ಸಂದರ್ಶನಕ್ಕಾಗಿ ಕಾದಿತ್ತು. ಇನ್ನೇನು ಅವರು ತಮ್ಮ ನಿವಾಸದಿಂದ ಹೊರಟು ಇಕ್ಕಟ್ಟಾದ ಜಾಗ ದಾಟುತ್ತ ಟಿವಿ ಸಂದರ್ಶನ ತಂಡದ ತನಕ ಹೋಗಬೇಕು ಅಷ್ಟರಲ್ಲಿ ಗುಂಡಿನ ಸುರಿಮಳೆಯ ಸದ್ದು ಆ ಪ್ರದೇಶವನ್ನು ನಡುಗಿಸಿ ಬಿಟ್ಟಿತ್ತು. ಇಂದಿರಾರವರು ಗುಂಡಿನ ಧಾಳಿಯಿಂದ ಜರ್ಝರಿತರಾಗಿ ಹೋಗಿದ್ದರು.</p>
<p>ಎಲ್ಲರಿಗಿಂತ ಮೊದಲು ಪ್ರಧಾನ ಮಂತ್ರಿ ಇಂದಿರಾಗಾಂಧಿಯವರ ಹತ್ಯೆಯ ಸುದ್ದಿಯನ್ನು ಬಿಬಿಸಿ ರೇಡಿಯೋ ಬಿತ್ತರಿಸಿತು. ಇಡೀ ದೇಶ ಸ್ತಬ್ಧವಾಯಿತು. ಅವರ ಮಗನಾದ ರಾಜೀವಗಾಂಧಿಯವರು ಆಗ ದೆಹಲಿಯಲ್ಲಿರಲಿಲ್ಲ. ಹತ್ಯೆಯ ಸುದ್ದಿ ಹರಡುತ್ತಿದ್ದಂತೆ ದೆಹಲಿಯಲ್ಲಿ ಕಾನೂನು ವ್ಯವಸ್ಥೆ ಎಂಬುದೇನಾದರೂ ಇದೆಯೋ ಇಲ್ಲವೋ ಎಂಬ ರೀತಿಯಲ್ಲಿ ಪರಿಸ್ಥಿತಿ ನೋಡನೋಡುತ್ತಿದ್ದಂತೆ ಬಿಗಡಾಯಿಸಿತು. ದೆಹಲಿಯೂ ಸೇರಿದಂತೆ ಉತ್ತರ ಭಾರತದ ಅನೇಕ ನಗರಗಳಲ್ಲಿ ಸಿಖ್ಖ್ ವಿರೋಧಿ ದಂಗೆಗಳ ಸುದ್ದಿ ಕೇಳಿ ಬರತೊಡಗಿತು. ದಾರಿ ದಾರಿಗಳಲ್ಲಿ ಜನರು ಸಿಖ್ಖರಿಗೆ ಹೊಡೆಯತೊಡಗಿದರು. ಅವರ ಅಂಗಡಿ ಮತ್ತು ಮನೆಗಳನ್ನು ದೋಚತೊಡಗಿದರು. ರP್ಷÀಣೆ ಸಿಕ್ಕಿದೆಡೆ ಸಿಖ್ಖರು ಬಚ್ಚಿಟ್ಟುಕೊಳ್ಳತೊಡಗಿದರು. ಒಂದೇ ಒಂದು ದಿನದಲ್ಲಿ ತಮ್ಮ ಹಿಂದು ಮಿತ್ರರೆಲ್ಲ ಶತ್ರುವಾಗುತ್ತಿರುವುದನ್ನು ಸಿಖ್ಖರು ಕಣ್ಣಾರೆ ನೋಡತೊಡಗಿದರು.</p>
<p>ದೆಹಲಿಯೂ ಸೇರಿದಂತೆ ಉತ್ತರ ಭಾರತದ ಅನೇಕ ಪ್ರದೇಶಗಳಲ್ಲಿ ಸಿಖ್ಖ್ ವಿರೋಧಿ ದಂಗೆಗಳಾದವು. ಆ ದಂಗೆಗಳಲ್ಲಿ ಎರಡೂವರೆ ಸಾವಿರಕ್ಕಿಂತಲೂ ಹೆಚ್ಚು ಸಿಖ್ಖರು ಸತ್ತರು. ದೆಹಲಿಯೊಂದರಲ್ಲೇ ಎಪ್ಪತ್ತಕ್ಕಿಂತಲೂ ಹೆಚ್ಚು ಗುರುದ್ವಾರಗಳನ್ನು ಸುಟ್ಟುಹಾಕಲಾಯಿತು. ಸಾವಿರಾರು ಸಿಖ್ಖ ಪರಿವಾರಗಳ ಸಂಪತ್ತನ್ನು ಲೂಟಿ ಮಾಡಲಾಯಿತು. ಆಗ ರಾಷ್ಟ್ರಪತಿಗಳಾಗಿದ್ದ ಗ್ಯಾನಿ ಜೈಲ್‍ಸಿಂಹರು ಅಕ್ಟೋಬರ್ 31ರಂದು ರಾಜೀವಗಾಂಧಿಯವರಿಗೆ ಪ್ರಧಾನಮಂತ್ರಿಯ ಪ್ರಮಾಣ ವಚನ ಬೋಧಿಸಿದರು. ಸರ್ಕಾರವು ಲೋಕಸಭೆಯನ್ನು ವಿಸರ್ಜಿಸಿ ನಲವತ್ತೈದು ದಿನಗಳಲ್ಲಿ ಸಾರ್ವತ್ರಿಕ ಚುನಾವಣೆಗಳನ್ನು ನಡೆಸುವ ಘೋಷಣೆ ಮಾಡಿತು. ಇದೇ ಸಮಯದಲ್ಲಿ ರಾಜೀವಗಾಂಧಿಯವರು ಓಟ್ ಕ್ಲಬ್‍ನ ಒಂದು ಸಭೆಯಲ್ಲಿ ಹೀಗೆ ಹೇಳಿದರು. 'ದೊಡ್ಡ ಮರವೊಂದು ನೆಲಕ್ಕುರುಳಿದಾಗ ನೆಲ ಅದುರಿಯೇ ಅದುರುತ್ತದೆ.'</p>
<p>ವಾಜಪೇಯಿಯವರ ಸಹಾಯಕರೂ ಮತ್ತು ಸಹೋದ್ಯೋಗಿಯೂ ಆದ ಶಿವಕುಮಾರ್‍ರವರು ಒಂದು ಪ್ರಸಂಗ ನೆನಪಿಸುತ್ತಾರೆ. ದೆಹಲಿಯಲ್ಲಿ ಸಿಖ್ಖ್ ವಿರೋಧಿ ದಂಗೆಗಳಾಗುತ್ತಿದ್ದವು. ವಾಜಪೇಯಿಯವರ ಮನೆಯ ಮುಂದೆಯೇ ಒಂದು ಟ್ಯಾಕ್ಸಿ ಸ್ಟ್ಯಾಂಡ್ ಇತ್ತು. ಯಾವುದೋ ಒಂದು ಪಕ್ಷದ ಕೋಪೋದ್ರಿಕ್ತ ಕಾರ್ಯಕರ್ತರು ಆ ಟ್ಯಾಕ್ಸಿ ಸ್ಟ್ಯಾಂಡನ್ನು ಸುತ್ತುವರೆದರು. ಅಲ್ಲಿದ್ದ ಒಬ್ಬ ಸಿಖ್ಖ ವ್ಯಕ್ತಿ ಭಯದಿಂದ ಓಡಿ ವಾಜಪೇಯಿಯವರ ಮನೆಯಂಗಳದೊಳಕ್ಕೆ ನುಗ್ಗತೊಡಗಿದ. ಕಾವಲುಗಾರನು ಅವನನ್ನು ತಡೆಯುತ್ತಿದ್ದ. ಆ ಸಿಖ್ಖನು ಒಳ ಬರಲು ಶತಪ್ರಯತ್ನ ಮಾಡುತ್ತಿದ್ದ. ಗಲಾಟೆ ಸದ್ದನ್ನು ಕೇಳಿಸಿಕೊಂಡು ವಾಜಪೇಯಿಯವರು ಈಚೆ ಬಂದರು. ಅವನನ್ನು ಕಾಪಾಡಲು ಎದೆಕೊಟ್ಟು ನಿಂತರು. ಕಾವಲುಗಾರ ಭಯಭೀತನಾಗಿದ್ದ. 'ಆ ಬಡಪಾಯಿಯನ್ನು ಅದು ಹೇಗೆ ಹೊಡೆಯುವಿರಿ? ಧೈರ್ಯವಿದ್ದರೆ ಬನ್ನಿ ಮುಂದೆ, ನೋಡೋಣ' ಎಂದು ಕೂಗು ಹಾಕಿದರು. ಸಂಸದ್ ಮಾರ್ಗದ ಪೋಲೀಸ್ ಠಾಣೆಯಿಂದ ಪೋಲೀಸ್ ಬರುವವರೆಗೂ ಕಾವಲುಗಾರ ನಡುಗುತ್ತಿದ್ದ. ವಾಜಪೇಯಿಯವರು ಧೈರ್ಯದಿಂದ ಅವನನ್ನು ಕಾಯುತ್ತಿದ್ದರು.</p>
<p>1984ರ ನವೆಂಬರ್ 14ರಂದು ಶ್ರೀಮತಿ ಇಂದಿರಾಗಾಂಧಿಯವರ ಹತ್ಯೆಯ ನಂತರ ದೆಹಲಿಯಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯಿತು. ಈ ಸಭೆಯಲ್ಲಿ ವಾಜಪೇಯಿಯವರು ಹೀಗೆ ಹೇಳಿದರು, 'ಪ್ರಧಾನಮಂತ್ರಿ ಶ್ರೀಮತಿ ಇಂದಿರಾಗಾಂಧಿಯವರು ಈಗ ನಮ್ಮೊಡನೆ ಇಲ್ಲ. ಹಂತಕರ ದಯೆಯಿಲ್ಲದ ಕೈಗಳು ಅವರನ್ನು ಇಲ್ಲಿಂದ ಕರೆದೊಯ್ದಿವೆ. ಪ್ರಧಾನಮಂತ್ರಿಯಾಗಿದ್ದುಕೊಂಡು ಜೊತೆಗೆ ಪಾರ್ಟಿಯ ನಾಯಕಿಯಾಗಿದ್ದುಕೊಂಡು ಅವರು ದೇಶದಾದ್ಯಂತ ಸಂಚರಿಸಬೇಕಾಗಿ ಬರುತ್ತಿತ್ತು. ಪಂಜಾಬಿನಲ್ಲಿ ಭಯಭೀತ ವಾತಾವರಣವಿದ್ದಾಗಲೂ ಅವರು ಸ್ವರ್ಣಮಂದಿರಕ್ಕೆ ಹೋಗಿದ್ದರು. ಆದರೆ ತುಂಬಾ ದುಃಖದ ವಿಚಾರವೆಂದರೆ ಅವರ ಮನೆಯಲ್ಲೇ ಈ ದಾರುಣ ಘಟನೆ ನಡೆಯಿತು. ರಕ್ಷಕರೇ ಭಕ್ಷಕರಾದರು. ಸರ್ಪಕಾವಲಿನ ರಕ್ಷಣೆಯಿದ್ದಾಗ್ಯೂ ಸರ್ಕಾರೀ ವ್ಯವಸ್ಥೆಯಲ್ಲಿ ಎಂತಹ ಠೊಳ್ಳುತನವಿದೆ ಎಂಬುದಕ್ಕೆ ಈ ಘಟನೆ ಸಾಕ್ಷಿಯಾಯಿತು. ತನ್ನ ಪ್ರಧಾನಿಯನ್ನೇ ರಕ್ಷಿಸಿಕೊಳ್ಳಲಾಗದ ಸರ್ಕಾರಕ್ಕೆ ಇದು ಕಪ್ಪು ಚುಕ್ಕೆಯಾಯಿತು.'</p>
<p>ಸಿಖ್ಖ್ ವಿರೋಧಿ ದಂಗೆಗಳ ಬಗ್ಗೆ ಹಾಗೂ ಹಿಂಸೆಯ ಬಗ್ಗೆ ಪ್ರಸ್ತಾಪಿಸುತ್ತ ವಾಜಪೇಯಿಯವರು ಏನು ಹೇಳಿದರೆಂದರೆ, 'ಶ್ರೀಮತಿ ಗಾಂಧಿಯವರ ಹತ್ಯೆಯ ನಂತರ ದೆಹಲಿ ಹಾಗೂ ದೇಶದ ಇತರೆಡೆ ಒಂದು ರೀತಿಯ ಮತೀಯ ಉನ್ಮಾನದ ಬಿರುಗಾಳಿ ಬೀಸಿದಂತಾದುದು ದೇಶಕ್ಕೇ ಕಳಂಕ ತರುವಂಥದ್ದಾಗಿದೆ. ತಪ್ಪೆಸಗಿದ ಸಮುದಾಯದ ವ್ಯಕ್ತಿಗಳಿಗೆ ಮಾತ್ರ ಬುದ್ಧಿ ಕಲಿಸಬೇಕು. ಅದು ಬಿಟ್ಟು ಇಡೀ ಸಮುದಾಯವನ್ನೇ ಗುರಿಯಾಗಿಡಬಾರದು ಎಂಬುದು ಅಧಿಕಾರರೂಢ ಪಕ್ಷಕ್ಕೆ ತಿಳಿದಿದ್ದಿದ್ದರೆ ಈ ರೀತಿಯ ಘಟನೆಗಳು ಜರುಗುತ್ತಿರಲಿಲ್ಲ.'</p>
<p>ವಾಜಪೇಯಿಯವರು ತಮ್ಮ ಮಾತುಗಳನ್ನು ಮುಂದುವರೆಸುತ್ತಾ ಹೇಳಿದರು, 'ಶ್ರೀಮತಿ ಗಾಂಧಿಯವರ ಹತ್ಯೆಯಿಂದ ನಮಗೆಲ್ಲ ತುಂಬಾ ಆಘಾತವಾಗಿದೆ. ದುಃಖವಾಗಿದೆ. ನಮ್ಮ ಪಕ್ಷಕ್ಕೆ ಈ ಹಿಂಸಾ ವಾತಾವರಣದಿಂದ ಎಷ್ಟೆಷ್ಟು ಲಾಭ ಸಿಗುತ್ತದೆ ಎಂದು ಕೆಲವರು ಪಕ್ಷಪಾತ ದೃಷ್ಟಿಯಿಂದ ನೋಡುತ್ತಿರುವುದು ತುಂಬಾ ಖೇದದ ವಿಚಾರವಾಗಿದೆ. ಟೆಲಿವಿಜನ್ ಕೂಡ ಈ ವಿಷಯದಲ್ಲಿ ಪಕ್ಷಪಾತೀ ಧೋರಣೆ ಅನುಸರಿಸಿದೆ. ಪತ್ರಗಳ ಮೂಲಕ, ಫೋನಿನ ಮೂಲಕ ಅನೇಕರು ನನ್ನನ್ನು, ಶ್ರೀಮತಿ ಗಾಂಧಿಯವರ ಅಂತ್ಯಸಂಸ್ಕಾರ ಕಾರ್ಯವನ್ನು ವಿರೋಧ ಪಕ್ಷಗಳೆಲ್ಲ ಬಹಿಷ್ಕರಿಸಿವೆಯೆ? ಎಂದು ಕೇಳುತ್ತಿದ್ದಾರೆ. ವಿರೋಧ ಪಕ್ಷಗಳ ದೊಡ್ಡ ದೊಡ್ಡ ನಾಯಕರಾದ ಲಾಲ್‍ಕೃಷ್ಣ ಆಡ್ವಾಣಿ, ಮಧು ದಂಡವತೆ, ಜನತಾ ಪಾರ್ಟಿಯ ಅಧ್ಯಕ್ಷರಾದ ಚಂದ್ರಶೇಖರ್ ಹಾಗೂ ಇತರರು ಕೂಡ ಸಂಸ್ಕಾರ ಕಾರ್ಯದಲ್ಲಿ ಭಾಗವಹಿಸಿದ್ದರು. ಆದರೆ ಟೆಲಿವಿಜನ್ ಸಂಪೂರ್ಣವಾಗಿ ಬಹಿಷ್ಕರಿಸಿತ್ತು.'</p>
<p>1985ರಲ್ಲಿ ಕೇಂದ್ರ ಸರ್ಕಾರವು ಸಿಖ್ಖರ ಧಾರ್ಮಿಕ ನಾಯಕರಾದ ಲೋಂಗೋವಾಲ್‍ರನ್ನು ಬಿಡುಗಡೆ ಮಾಡಿತು. ಇದಾದ ಒಂದು ತಿಂಗಳ ನಂತರ ಪ್ರಧಾನಮಂತ್ರಿ ರಾಜೀವ್‍ಗಾಂಧಿಯವರು ದಂಗೆಗಳ ತನಿಖೆಗೆ ಆದೇಶಿಸಿದರು. ಇಂದಿರಾಗಾಂಧಿಯವರ ಹತ್ಯೆಯ ಶೋಕದಲ್ಲಿ ಮುಳುಗಿದ್ದ ದೇಶವು ತುಂಬಾ ವ್ಯಗ್ರವಾಗಿತ್ತು. ಸಾರ್ವತ್ರಿಕ ಚುನಾವಣೆಗಳಲ್ಲಿ ಈ ಹತ್ಯೆಯ ಭಾವನಾತ್ಮಕ ಅಲೆಯು ತುಂಬಾ ಪ್ರಭಾವಬೀರಿತು. ಇದರ ಪರಿಣಾಮವನ್ನು ಬಿಜೆಪಿಯು ಕೂಡ ಅನುಭವಿಸಬೇಕಾಗಿ ಬಂತು. ಕೇವಲ ಇಬ್ಬರು ಸಂಸದರು ಮಾತ್ರ ಆರಿಸಿ ಬಂದರು. ಗುಜರಾತಿನಿಂದ ಒಬ್ಬರು. ಮತ್ತು ಆಂಧ್ರದಿಂದ ಇನ್ನೊಬ್ಬರು. ಗ್ವಾಲಿಯರ್‍ನಲ್ಲಿ ವಾಜಪೇಯಿಯವರು ಸೋತರು.</p>
<p>401 ಸೀಟುಗಳನ್ನು ಕಾಂಗ್ರೆಸ್ ಗೆದ್ದಿತ್ತು. ಆಡ್ವಾಣಿಯವರು ಆಗ ಹೀಗೆ ಹೇಳಿದರು. '1984ರ ಚುನಾವಣೆಯು ಲೋಕಸಭಾ ಚುನಾವಣೆಯಾಗಿರಲಿಲ್ಲ, ಶೋಕಸಭಾ ಚುನಾವಣೆಯಾಗಿತ್ತು.' ವಾಜಪೇಯಿಯವರು, 'ಈ ಎಲ್ಲ ವಿದ್ಯಮಾನಗಳಿಂದ ನಾವು ನಿರಾಶರಾಗಬೇಕಿಲ್ಲ, ನಾವು ಆತ್ಮ ನಿರೀಕ್ಷಣೆ ಮಾಡಿಕೊಳ್ಳಬೇಕಾಗಿದೆ. ಇದು ನಮಗೆ ಭವಿಷ್ಯದ ಪಾಠವಾಗಿದೆ. ಸುಮಾರು 101 ಸೀಟುಗಳಲ್ಲಿ ಬಿಜೆಪಿ ಅಭ್ಯರ್ಥಿಗಳು ಎರಡನೇ ಸ್ಥಾನದಲ್ಲಿ ಇದ್ದಾರೆ. ಜನರಿಂದ ನಮ್ಮ ಪಾರ್ಟಿಗೆ ಸಮರ್ಥನೆ ಸಿಕ್ಕಿದೆ ಎಂದು ಇದರಿಂದ ಅರ್ಥವಾಗುತ್ತದೆ.'</p>
<p>1984ರ ಚುನಾವಣೆಗಳ ನಂತರ ಮುಂಬಯಿ ಶಿವಾಜಿ ಪಾರ್ಕ್‍ನಲ್ಲಿ ಬಿಜೆಪಿಯ ಸಾಮಾನ್ಯ ಸಭೆ ಜರುಗಿತು. ಕಿಕ್ಕಿರಿದಿದ್ದ ಜನ ಸಾಗರದ ನಡುವೆ ಮಾತಾಡಲು ವಾಜಪೇಯಿಯವರು ಎದ್ದು ನಿಂತಾಗ ಕರತಾಡನ ಮುಗಿಲು ಮುಟ್ಟಿತ್ತು. ಚಪ್ಪಾಳೆಗಳ ಸದ್ದು ಕಡಿಮೆಯಾಗುತ್ತಿದ್ದಂತೆಯೇ ವಾಜಪೇಯಿಯವರು ಮಾತಾಡಲು ಶುರು ಮಾಡಿದರು. 'ಸೋತಿರುವ ಅಟಲರು ಹೇಗಿದ್ದಾರೆ ಎಂದು ನೀವೆಲ್ಲ ನೋಡಲು ಬಂದಿದ್ದೀರಿ ಎಂದು ನನಗೆ ಗೊತ್ತು.' ಹೀಗೆನ್ನುತ್ತಿದ್ದಂತೆಯೇ ಇಡೀ ಸಭೆಯಲ್ಲಿ ಒಂದು ನಿಮಿಷ ಮೌನ ಮನೆಮಾಡಿತು.</p>
<p>ಈ ಚುನಾವಣೆಗಳ ನಂತರ ದೆಹಲಿಯ ಫಿರೋಜ್ ಶಾಹ್ ಕೋಟ್ಲಾ ಮೈದಾನದಲ್ಲಿ ನಡೆದ ಬಿಜೆಪಿಯ ಸಭೆಯಲ್ಲಿ ವಾಜಪೇಯಿಯವರು ಹೀಗೆ ಹೇಳಿದರು, 'ಸತ್ತ ಮೇಲೂ ನಾವು ಬದುಕಿರುವುದು ಹೇಗೆಂದು ಅರಿತಿದ್ದೇವೆ.' ಮುಂದಿನ ಹದಿನಾಲ್ಕು ವರ್ಷಗಳಲ್ಲಿ ನಿಜಕ್ಕೂ ಈ ವನವಾಸ ಮುಗಿದು ಹೋಯಿತು.</p>
<p>1984ರ ಚುನಾವಣೆಗಳಲ್ಲಿ ಪಾರ್ಟಿಗೆ ಕೇವಲ ಎರಡು ಸ್ಥಾನ ಲಭಿಸಿತು. ಅದಕ್ಕೆ ಸಂಪೂರ್ಣ ಸೋಲು ಮುತ್ತಿಕೊಂಡಿತ್ತು. ಆಗ ಮತ್ತೆ ಕಟ್ಟರ್ ಪಂಥೀಯ ಹಾಗೂ ಹಿಂದುತ್ವದ ದಾರಿಯಲ್ಲಿ ನಡೆಯೋಣ ಎಂಬ ಕೂಗು ಕೇಳಿ ಬಂತು. ಎಲ್ಲೆಡೆ ಆಡ್ವಾಣಿಯವರ ಭಾಗವಹಿಸುವಿಕೆ ಹಾಗೂ ಅವರ ಪಾತ್ರ ಮಹತ್ವ ಪಡೆಯುತ್ತಿತ್ತು. ವಾಜಪೇಯಿಯವರು ಪಕ್ಕಕ್ಕೆ ಸರಿಯತೊಡಗಿದರು. ಇಂಥ ಪರಿಸ್ಥಿತಿಯಲ್ಲಿ ಶಾಂತಿಭೂಷಣ್ ಹಾಗೂ ಇನ್ನಿತರರು ಬಿಜೆಪಿಯನ್ನು ತ್ಯಜಿಸಿದರು. ಆದಾಗ್ಯೂ ವಾಜಪೇಯಿಯವರು ಮತ್ತು ಆಡ್ವಾಣಿಯವರು ಮನವೊಲಿಸಲು ಅವರುಗಳ ಮನೆಗಳಿಗೆ ಎಡತಾಕಿದರು.</p>
<p>1985ರಲ್ಲಿ ಬಿಜೆಪಿಯ ಕಾರ್ಯಕಾರಿಣಿ ಸಭೆ ಕಲ್ಕತ್ತಾದಲ್ಲಿ ಜರುಗಿತು. ಅಂದಿನ ಸಭೆಯಲ್ಲಿ ಮಾತಾಡಿದ ವಾಜಪೇಯಿಯವರು ಪಾರ್ಟಿಯ ಸೋಲಿನ ಸಂಪೂರ್ಣ ಹೊಣೆಯನ್ನು ತಮ್ಮ ಮೇಲೆ ಹೊತ್ತುಕೊಂಡರು. ಆಗ ಅವರು ಹೀಗೆ ನುಡಿದರು, 'ಯಾವ ಶಿಕ್ಷೆಯನ್ನಾದರೂ ನಾನು ಅನುಭವಿಸಲು ಸಿದ್ಧನಿದ್ದೇನೆ.' ಆದರೆ ಅವರ ರಾಜೀನಾಮೆಯ ಮಾತನ್ನು ಬದಿಗೊತ್ತಲಾಯಿತು.</p>
<p>ಎರಡು ಮುಖ್ಯ ವಿಚಾರಗಳನ್ನು ಅವರು ಪ್ರಸ್ತಾಪಿಸಿದರು.</p>
<ul>
<li>1977ರಲ್ಲಿ ಜನಸಂಘವನ್ನು ಜನತಾಪಾರ್ಟಿಯಲ್ಲಿ ವಿಲೀನಗೊಳಿಸಿದ್ದು ಹಾಗೂ 1980ರಲ್ಲಿ ಜನತಾಪಾರ್ಟಿಯಿಂದ ಹೊರ ಬಂದಿದ್ದು ನಮ್ಮ ಸೋಲಿಗೆ ಮುಖ್ಯ ಕಾರಣವೇ..?</li>
<li>ಭಾರತೀಯ ಜನಸಂಘವನ್ನು ಮತ್ತೆ ಕಟ್ಟುವುದು ಅಥವಾ ಪನರುಜ್ಜೀವನಗೊಳಿಸುವುದು ಬಿಜೆಪಿಗೆ ಇಂದು ತೀರ ಅನಿವಾರ್ಯವಾಗಿದೆಯೇ..?</li>
</ul>
<p>ಈ ಎರಡು ಮುಖ್ಯ ಸವಾಲುಗಳಿಗೆ ಉತ್ತರ ಹುಡುಕಲು ಹಾಗೂ ಸಂಪೂರ್ಣ ವರದಿ ತಯಾರಿಸಲು ಹನ್ನೆರಡು ಜನ ಸದಸ್ಯರ ಒಂದು ಕಮಿಟಿ ರಚಿಸಲಾಯಿತು. ಅದರ ಸಂಯೋಜಕರನ್ನಾಗಿ ಪಾರ್ಟಿಯ ಉಪಾಧ್ಯಕ್ಷರಾದ ಕೃಷ್ಣಲಾಲ್ ಶರ್ಮಾರವರನ್ನು ನಿಯೋಜಿಸಲಾಯಿತು. ಕಮಿಟಿಯು ಆ ಎರಡೂ ಪ್ರಶ್ನೆಗಳಿಗೆ ಉತ್ತರ ಕಂಡುಹಿಡಿಯಿತು. ಬಿಜೆಪಿಯ ಸೋಲಿಗೆ ಜನಸಂಘದ ವಿಲೀನ ಹಾಗೂ ಜನತಾಪಾರ್ಟಿಯಿಂದ ಹೊರಬಂದುದು ಎರಡೂ ಕಾರಣವಾಗಿರಲಿಲ್ಲ. ಜನಸಂಘವನ್ನು ಮತ್ತೆ ಕಟ್ಟುವ ಹಾಗೂ ಅದನ್ನು ಪುರುಜ್ಜೀವನಗೊಳಿಸುವಂತೆ ಮಾಡುವ ಅವಶ್ಯಕತೆ ಕೂಡ ಇಲ್ಲ ಎಂದು ಅದು ವರದಿ ನೀಡಿತು. 1984ರ ಚುನಾವಣೆಗಳಲ್ಲಿ ಬಿಜೆಪಿಯ ಓಟುಗಳನ್ನು ಸಂಪೂರ್ಣವಾಗಿ ಸೆಳೆಯಲಾಗಿದೆ. ಎಂದು ಹೇಳುವುದು ಶುದ್ಧ ತಪ್ಪು ಎಂದು ಆ ರಿಪೋರ್ಟಿನಲ್ಲಿ ಬಹಳ ಸ್ಪಷ್ಟವಾಗಿ ಹೇಳಲಾಗಿತ್ತು. ಪಾರ್ಟಿಯ ಚುನಾವಣಾ ಇತಿಹಾಸದ ಬಗ್ಗೆಯೂ ಕಮಿಟಿಯು ವರದಿಯನ್ನು ತಯಾರಿಸಿತು. ಆ ವರದಿಯಲ್ಲಿ ಚುನಾವಣಾ ಯಾತ್ರೆಯನ್ನು ಮೂರು ಭಾಗಗಳಾಗಿ ವಿಂಗಡಿಸಲಾಗಿತ್ತು.</p>
<ul>
<li>ಜನಸಂಘವಿದ್ದಾಗ - 1952ರಿಂದ 1971ರವರೆಗೆ.</li>
<li>1977ರಿಂದ 1980ರವರೆಗೆ.</li>
<li>ಬಿಜೆಪಿ ಸಮಯ - 1984ರಲ್ಲಿ.</li>
</ul>
<p>1980ರಲ್ಲಿ ಜನತಾ ಪಾರ್ಟಿಯ 31 ಸೀಟುಗಳಲ್ಲಿ ಜನಸಂಘದ ಗುಂಪಿಗೆ 16 ಸೀಟುಗಳು ದೊರೆತಿದ್ದವು. ಶೇ. 8.6% ಓಟುಗಳು ಬಿದ್ದಿದ್ದವು. 1984ರಲ್ಲಿ ಬಿಜೆಪಿಗೆ ಕೇವಲ ಎರಡು ಸೀಟುಗಳು ಸಿಕ್ಕಿದ್ದವು. ಆಗಲೂ ಅದಕ್ಕೆ ಶೇ. 7.66% ಓಟುಗಳು ಬಿದ್ದಿದ್ದವು. ಅದು ಏಕಾಂಗಿಯಾಗಿ ಸ್ಪರ್ಧಿಸಿತ್ತು. ಈ ಸಂದರ್ಭದಲ್ಲಿ ಅದು ನೂರಕ್ಕೂ ಹೆಚ್ಚು ಕಡೆಗಳಲ್ಲಿ ಎರಡನೇ ಸ್ಥಾನದಲ್ಲಿತ್ತು. ಈ ಚುನಾವಣೆ ಇಂದಿರಾಗಾಂಧಿಯವರ ಹತ್ಯೆಯ ನಂತರ ನಡೆದಿದ್ದರಿಂದ ಇಡೀ ದೇಶ ಆ ದುಃಖದಲ್ಲಿ ಮುಳುಗಿತ್ತು. ಜನಸಂಘಕ್ಕೆ 1952ರ ಮೊದಲ ಚುನಾವಣೆಯಲ್ಲಿ ಶೇ. 3.1%, 1957ರಲ್ಲಿ ಶೇ. 4.9%, 1962ರಲ್ಲಿ ಶೇ. 6.44%, 1967ರಲ್ಲಿ ಶೇ. 9.4% ಹಾಗೂ 1971ರಲ್ಲಿ ಶೇ. 7.4% ಓಟುಗಳು ದೊರೆತಿದ್ದವು. ಆದರೆ ಎಮರ್ಜೆನ್ಸಿಯ ನಂತರ ನಡೆದ 1977ರ ಚುನಾವಣೆಯಲ್ಲಿ ಕಾಂಗ್ರೆಸ್ಸಿನ ವಿರುದ್ಧ ಇದ್ದ ಜನರ ಅಪ್ರಸನ್ನತೆಯಿಂದ ಜನತಾ ಪಾರ್ಟಿಗೆ ಬಹಳ ಅನುಕೂಲವಾಯಿತು. ಈ ಚುನಾವಣೆಯಲ್ಲಿ ಜನತಾಪಾರ್ಟಿಗೆ ಶೇ. 42% ಓಟುಗಳು ಹಾಗೂ 298 ಸೀಟುಗಳು ಸಿಕ್ಕಿದ್ದವು. ಇದರಲ್ಲಿ ಜನಸಂಘದ ಪಾಲು ಶೇ. 14% ಇತ್ತು ಹಾಗೂ 93 ಸೀಟುಗಳು ದಕ್ಕಿದ್ದವು. ಆದರೆ 1980ರಲ್ಲಿ ಜನತಾಪಾರ್ಟಿಗೆ ಕೇವಲ ಶೇ. 18.93% ಓಟುಗಳು ಮಾತ್ರ ಬಿದ್ದಿದ್ದವು ಅಲ್ಲದೆ ಕೇವಲ 31 ಸೀಟುಗಳು ಮಾತ್ರ ಸಿಕ್ಕಿದ್ದವು.</p>
<p>ವಾಜಪೇಯಿಯವರು ಯಾವಾಗಲೂ ಪ್ರಜಾಸತ್ತಾತ್ಮಕ ವ್ಯವಸ್ಥೆಗಳಲ್ಲಿ ಭರವಸೆ ಇಡುತ್ತಿದ್ದರು. 1984ರ ಚುನಾವಣೆಗಳ ಫಲಿತಾಂಶಗಳ ನಂತರ ವಾಜಪೇಯಿಯವರು ಆಡ್ವಾಣಿಯವರಿಗೆ ಪಾರ್ಟಿಯ ಅಧ್ಯಕ್ಷಗಿರಿಯ ಜವಾಬ್ದಾರಿಯನ್ನು ವಹಿಸಿಕೊಳ್ಳುವಂತೆ ಹೇಳಿದರು. ಯಾವ ವ್ಯಕ್ತಿಯೇ ಆಗಲಿ ಒಂದು ಸ್ಥಾನದಲ್ಲಿ ಸ್ಥಾಯಿರೂಪದಲ್ಲಿ ಇರಬಾರದು. ಬಿಜೆಪಿಯಲ್ಲಿ ಎರಡು ಬಾರಿಗಿಂತಲೂ ಹೆಚ್ಚು ಸಲ ಅಧ್ಯಕ್ಷರಾಗಬಾರದೆಂದೇನೂ ಇರಲಿಲ್ಲ.</p>
<p>1986ರ ಮೇನಲ್ಲಿ ದೆಹಲಿಯಲ್ಲಿ ನಡೆದ ರಾಷ್ಟ್ರೀಯ ಪರಿಷತ್ತಿನ ಸಭೆಯಲ್ಲಿ ಆಡ್ವಾಣಿಯವರು ಪಕ್ಷದ ನೂತನ ಅಧ್ಯಕ್ಷರಾದರು. ದೆಹಲಿಯಲ್ಲಿ ನೇತೃತ್ವದ ಬದಲಾವಣೆಯ ಚಟುವಟಿಕೆಗಳು ನಡೆಯುತ್ತಿದ್ದವು. ಅದರ ಆದೇಶವು ನಾಗಪುರದ ಸಂಘದ ಮುಖ್ಯ ಕಾರ್ಯಾಲಯದಿಂದ ಬಂದಿತ್ತು. ಗಾಂಧೀವಾದಿ ಸಮಾಜವಾದದಿಂದ ಸಾಂಸ್ಕೃತಿಕ ರಾಷ್ಟ್ರವಾದದತ್ತ ನಡೆಯಬೇಕಾಗಿದೆ ಎಂಬುದು ಅದರ ಸಾರಾಂಶವಾಗಿತ್ತು. ಅಂದರೆ ವಾಜಪೇಯಿಯವರಿಗೆ ದಡ ಸೇರಿಸುವ ಪ್ರಯತ್ನ. ಇದು ಅಷ್ಟು ಸುಲಭದ ಕಾರ್ಯವಾಗಿರಲಿಲ್ಲ. ಬಿಜೆಪಿಯ ಕೆಲಸ ಕಾರ್ಯಗಳು ವಾಜಪೇಯಿಯವರಿಲ್ಲದೆ ನಡೆಯುವಂಥವುಗಳಾಗಿರಲಿಲ್ಲ. ಆದ್ದರಿಂದ ಅವರನ್ನು ಮಧ್ಯಪ್ರದೇಶದ ರಾಜ್ಯಸಭೆಗೆ ಕಳುಹಿಸಲಾಯಿತು. 1986ರ ಜೂನ್ 30ರಂದು ವಾಜಪೇಯಿಯವರು ಮತ್ತೆ ರಾಜ್ಯಸಭೆಯಲ್ಲಿ ಸಂಸದರಾಗಿ ಶಪಥ ಸ್ವೀಕರಿಸಿದರು. ಆದರೆ ಪ್ರಯಾಣದಲ್ಲಿ ಬೇರೆ ಬೇರೆ ದಾರಿ ಹಿಡಿಯಲು ಬಿಜೆಪಿಯು ತೀರ್ಮಾನಿಸಿತ್ತು.</p>
<p>ಅವಶ್ಯಕತೆ ಬಿದ್ದರೆ ಹಿಂದೂಗಳ ಹಿತಕ್ಕೋಸ್ಕರ ಬೇರೊಂದು ಪಕ್ಷ ಕಟ್ಟುವ ಕೆಲಸ ಕೈಗೆತ್ತಿಕೊಳ್ಳಲಾಗುವುದೆಂದು ಸಂಘ ಪರಿವಾರದಲ್ಲಿ ಆಗ ಚರ್ಚೆಯಾಗುತ್ತಿತ್ತು. ಇದರ ಬಗ್ಗೆ ಚರ್ಚಿಸಲು 1987ರಲ್ಲಿ ನಾಗಪುರದಲ್ಲಿ ಆರ್‍ಎಸ್‍ಎಸ್‍ನ ಏಳು ದಿನಗಳ ವರ್ಗ ನಡೆಯಿತು. ಈ ವರ್ಗದಲ್ಲಿ ಆಡ್ವಾಣಿ ಹಾಗೂ ವಾಜಪೇಯಿಯವರು ಇಬ್ಬರೂ ಭಾಗವಹಿಸಿದ್ದರು. ಹೊಸ ಪಕ್ಷ ಕಟ್ಟಬೇಕು ಇಲ್ಲವೇ ಬಿಜೆಪಿಯಲ್ಲಿ ಹಿಂದುತ್ವದ ಅಜೆಂಡಾವನ್ನು ಮುಂದುವರೆಸಬೇಕು ಎಂಬ ವಿಚಾರದ ಬಗ್ಗೆ ಮಂಥನವಾಯಿತು. ಬಿಜೆಪಿಯು ಹಿಂದೂ ಧರ್ಮದ ರಕ್ಷಕನಾಗಿ ಕಾರ್ಯನಿರ್ವಹಿಸಲಿಲ್ಲವೆಂದರೆ ಅದಕ್ಕೆ ಭವಿಷ್ಯವಿಲ್ಲ ಎಂದು ಹೇಳಲಾಯಿತು. ಆದರೆ ವಾಜಪೇಯಿಯವರು ಇದನ್ನು ಒಪ್ಪಲಿಲ್ಲ. ಭಾವೂರಾವ್ ದೇವರಸರು ಈ ಸಂಪೂರ್ಣ ಯೋಜನೆಯ ಉಸ್ತುವಾರಿ ವಹಿಸಿದ್ದರು.</p>
<p>1988ರ ಮಾರ್ಚ್ 3ರಂದು ಲಾಲ್‍ಕೃಷ್ಣ ಆಡ್ವಾಣಿಯವರು ಮತ್ತೆ ಪಾರ್ಟಿಯ ಅಧ್ಯಕ್ಷರಾದರು. ಆಗ ಪ್ರಧಾನಿ ರಾಜೀವಗಾಂಧಿಯವರ ವಿರುದ್ಧ ವಿರೋಧ ಪಕ್ಷಗಳೆಲ್ಲ ಒಂದಾಗತೊಡಗಿದ್ದವು. ರಾಜೀವಗಾಂಧಿಯವರನ್ನು ಇಲ್ಲವೇ ಕಾಂಗ್ರೆಸ್ ಸರ್ಕಾರವನ್ನು ಬದಿಗೆ ಸರಿಸಲು ವಿರೋಧ ಪಕ್ಷಗಳೆಲ್ಲ ಒಂದಾಗಲೇಬೇಕೆಂದು ಅವಕ್ಕೆಲ್ಲ ಮನವರಿಕೆಯಾಗಿತ್ತು. ಜನತಾಪಾರ್ಟಿಯಂತಹ ಒಂದು ಪಕ್ಷವಾಗದಿದ್ದರೂ ಇತರೆ ಪಕ್ಷಗಳೆಲ್ಲ ಸೇರಿ ಒಂದು ಸಮ್ಮಿಶ್ರ ಪಕ್ಷ ಮಾಡಲೇಬೇಕೆಂದು ಅವಕ್ಕೆ ಅನ್ನಿಸುತ್ತಿತ್ತು.</p>
<p>1988ರ ಆಗಸ್ಟ್‍ನಲ್ಲಿ ಏಳು ವಿರೋಧಪಕ್ಷಗಳು ಸೇರಿ ರಾಷ್ಟ್ರೀಯ ಮೋರ್ಚಾ ಅಥವಾ ನ್ಯಾಶನಲ್ ಫ್ರಂಟ್‍ನ್ನು ರಚಿಸಿದವು. ಇದರಲ್ಲಿ ಬಿಜೆಪಿ ಪಕ್ಷದವರು ಹಾಗೂ ವಾಮಪಂಥಿಗಳು ಸೇರಲಿಲ್ಲ. ತನ್ನನ್ನು ತಾನು ಮುಸ್ಲಿಮರ ಪ್ರವಾದಿ ಎಂದು ತಿಳಿದಿದ್ದ ವಿಶ್ವನಾಥ ಪ್ರತಾಪಸಿಂಹರಿಗೆ ಬಿಜೆಪಿ ಹಿಡಿಸುತ್ತಿರಲಿಲ್ಲ. ಅವರಿಗೆ ಅವರದೇ ಆದ ಅಲ್ಪಸಂಖ್ಯಾತರ ಓಟು ಬ್ಯಾಂಕು ಇತ್ತು. ಮೋರ್ಚಾದ ಅಧ್ಯಕ್ಷರನ್ನಾಗಿ ಎನ್.ಟಿ. ರಾಮರಾವ್‍ರವರನ್ನು ಹಾಗೂ ಸಂಯೋಜಕರನ್ನಾಗಿ ವಿ.ಪಿ. ಸಿಂಹರನ್ನು ನೇಮಿಸಲಾಯಿತು. ನಂತರದಲ್ಲಿ ಚಂದ್ರಶೇಖರರ ಜನತಾಪಾರ್ಟಿ, ದೇವೀಲಾಲರ ಮತ್ತು ಅಜಿತ್ ಸಿಂಹರ ಲೋಕದಳಗಳು ಎರಡು ಬೇರೆ ಬೇರೆ ಗುಂಪಾದವು. ಮತ್ತು ವಿ.ಪಿ. ಸಿಂಹರ ಜನಮೋರ್ಚಾ ಇವೆಲ್ಲ ಸೇರಿಕೊಂಡವು. ಹೀಗೆ ಜನತಾದಳ ಸೃಷ್ಟಿಯಾಯಿತು.</p>
<p>ರಾಜಾ ವಿಶ್ವನಾಥ ಪ್ರತಾಪ ಸಿಂಹರಿಗೆ ಬಿಜೆಪಿಯ ಸಾಂಪ್ರದಾಯಿಕ ಚೆಹರೆ ಇಷ್ಟವಾಗುತ್ತಿರಲಿಲ್ಲ. ಆದ್ದರಿಂದ ಅವರು ಬಿಜೆಪಿ ಜೊತೆ ಯಾವುದೇ ಹೊಂದಾಣಿಕೆ ಮಾಡಿಕೊಳ್ಳಬಯಸುತ್ತಿರಲಿಲ್ಲ. ಆ ಸಂದರ್ಭದಲ್ಲಿ ನಾನು ವಿ.ಪಿ. ಸಿಂಹರ ಜೊತೆಯಲ್ಲಿ ಅನೇಕ ಕ್ಷೇತ್ರಗಳಿಗೆ ಪ್ರವಾಸ ಮಾಡಿದ್ದೆ. ಕಾಂಗ್ರೆಸ್ ಮೇಲೆ ವಿ.ಪಿ. ಸಿಂಹರು ಪ್ರಹಾರ ಮಾಡುತ್ತಿದ್ದರು. ಬಿಜೆಪಿಯಿಂದ ಅಂತರ ಕಾಪಾಡಿಕೊಳ್ಳುತ್ತಿದ್ದರು. ಬಿಜೆಪಿ ಹಾಗೂ ಜನತಾದಳ ಎರಡರಲ್ಲೂ ಮಿತ್ರತ್ವ ಹೊಂದಿದ್ದವರು ಎರಡೂ ದಳಗಳನ್ನು ಹತ್ತಿರ ತರಲು ಪ್ರಯತ್ನ ಮಾಡತೊಡಗಿದರು. ಜನತಾದಳದ ಜೊತೆ ಸಾಗಲು ಬಿಜೆಪಿ ಸಿದ್ಧವಾಯಿತು. ಆದರೆ ವಿ.ಪಿ. ಸಿಂಹರು ಇದನ್ನು ವಿರೋಧಿಸುತ್ತಿದ್ದರು. ಇದೇ ಸಂದರ್ಭದಲ್ಲಿ ಜನತಾದಳದ ಕೆಲವು ನೇತಾರರು ಭಾವೂರಾವ್ ದೇವರಸರನ್ನು ಭೇಟಿ ಮಾಡಿ ಯಾವುದಾದರೂ ಒಂದು ಹೊಸ ಮಾರ್ಗ ಕಂಡುಹಿಡಿಯಲು ಸಲಹೆ ನೀಡಿದರು. ಚುನಾವಣೆಯಲ್ಲಿ ಜನತಾದಳವು ಎಲ್ಲ ಪಕ್ಷಗಳಿಗಿಂತ ಅತಿ ದೊಡ್ಡ ಪಕ್ಷವಾಗಿ ಹೊಮ್ಮುವುದು. ಆದರೆ ರಾಜೀವಗಾಂಧಿಯವರನ್ನು ಕೆಳಗಿಳಿಸಲು ಬಿಜೆಪಿಯೊಂದಿಗೆ ಹೊಂದಾಣಿಕೆ ಮಾಡಿಕೊಳ್ಳುವುದು ಇಲ್ಲವೇ ಪರಸ್ಪರ ಅರಿತು ಸ್ನೇಹ ಬೆಸೆಯುವುದು ತೀರ ಅನಿವಾರ್ಯವಾಗಿದೆ ಎಂಬುದು ಅವರುಗಳ ಅಭಿಪ್ರಾಯವಾಗಿತ್ತು. ವಿ.ಪಿ. ಸಿಂಹರ ವರ್ತನೆಯಿಂದ ಹೊಂದಾಣಿಕೆ ಸಾಧ್ಯವೇ ಇರಲಿಲ್ಲ. ಆದರೆ ಸೀಟುಗಳನ್ನು ದೃಷ್ಟಿಯಲ್ಲಿಟ್ಟುಕೊಂಡು ಮಾತುಕತೆ ನಡೆಯುತ್ತಿತ್ತು. ವಿ.ಪಿ. ಸಿಂಹರು ಉತ್ತರ ಪ್ರದೇಶ ಮತ್ತು ಬಿಹಾರದಲ್ಲಿ ಬಿಜೆಪಿ ಜೊತೆ ಹೊಂದಾಣಿಕೆ ಮಾಡಿಕೊಳ್ಳಲು ಸುತಾರಾಂ ಒಪ್ಪುತ್ತಿರಲಿಲ್ಲ. ಏಕೆಂದರೆ ಅಲ್ಲಿ ಮುಸ್ಲಿಮರ ಓಟುಗಳು ಜಾಸ್ತಿ ಇದ್ದವು.ಎರಡೂ ರಾಜ್ಯಗಳಲ್ಲಿ ಲೋಕಸಭೆಯ ಸುಮಾರು ನಾಲ್ಕನೇ ಒಂದು (125) ಭಾಗ ಸೀಟುಗಳನ್ನು ಇಟ್ಟುಕೊಳ್ಳಲಾಗುವುದೆಂಬ ಹಂಚಿಕೆಯನ್ನು ಬಿಜೆಪಿ ಒಪ್ಪಲಿಲ್ಲ. ಚುನಾವಣಾ ಪ್ರಚಾರದ ಸಂದರ್ಭದಲ್ಲಿ ಒಂದು ಪತ್ರಿಕಾಗೋಷ್ಠಿಯಲ್ಲಿ ವಿ.ಪಿ. ಸಿಂಹರ ಜೊತೆ ವಾಜಪೇಯಿಯವರೂ ಇದ್ದರು. ಆಗ ನಾನು ಈ ಪ್ರಶ್ನೆ ಕೇಳಿದೆ, 'ಚುನಾವಣೆಗಳ ನಂತರ ಒಂದು ವೇಳೆ ಬಿಜೆಪಿ ಎಲ್ಲ ಪಕ್ಷಗಳಿಗಿಂತ ದೊಡ್ಡ ಪಕ್ಷವಾಗಿ ಹೊರಹೊಮ್ಮಿದರೆ ತಾವು ಪ್ರಧಾನ ಮಂತ್ರಿಯಾಗುವಿರೆ?' ವಾಜಪೇಯಿಯವರು ಕೊಂಚ ನಕ್ಕರು. ಬಾಣದ ಗುರಿ ಏನೆಂದು ಅವರಿಗೆ ಅರ್ಥವಾಯಿತು. ಅವರ ಉತ್ತರ ಹೀಗಿತ್ತು, 'ವಿ.ಪಿ. ಸಿಂಹರೇ ಈ ದಿಬ್ಬಣದ ಮದುವಣಿಗ.'</p>
<p>1989ರಲ್ಲಿಯೇ ಮತ್ತೊಂದು ಅತಿ ಮುಖ್ಯವಾದ ಘಟನೆ ಸಂಭವಿಸಿತು. 1989ರ ಸೆಪ್ಟೆಂಬರ್ 25ರಂದು ಮುಂಬಯಿಯಲ್ಲಿ ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನ ಸಭೆಯಿತ್ತು. ಈ ಸಭೆಯಲ್ಲಿ ಬಿಜೆಪಿಯು ಶಿವಸೇನೆಯೊಡನೆ ಸ್ನೇಹ ಗಟ್ಟಿಗೊಳಿಸುವ ಕುರಿತು ಇಲ್ಲವೇ ಹೊಂದಾಣಿಕೆ ಮಾಡಿಕೊಳ್ಳುವ ಕುರಿತು ತೀರ್ಮಾನಿಸಲಾಯಿತು. ಇ ಬಗ್ಗೆ ಮೊದಲೇ ಅಂದರೆ 1986ರಲ್ಲೇ ಹಿಮಾಚಲ ಪ್ರದೇಶದ ಪಾಲಮಪುರದಲ್ಲಿ ನಡೆದಿದ್ದ ಬಿಜೆಪಿಯ ಸಭೆಯಲ್ಲಿ ನಿರ್ಣಯ ಕೈಗೊಳ್ಳಲಾಗಿತ್ತು. ಬೊಂಬಾಯಿಯ ಷಣ್ಮುಗಾನಂದ ಹಾಲ್ ನಲ್ಲಿ ನಡೆದ ಸಭೆಯಲ್ಲಿ ಶಿವಸೇನಾ ಪ್ರಮುಖರಾದ ಬಾಳಾ ಠಾಕ್ರೆಯವರು ವಿಶೇಷ ಅತಿಥಿಯಾಗಿ ಬಂದಿದ್ದರು. ಇಡೀ ಸಭಾಂಗಣ ಘೋಷಣೆಗಳಿಂದ ತುಂಬಿತ್ತು. ಅದನ್ನು ನೋಡಿದೊಡನೆಯೇ ಈ ಗೆಳೆತನ ಜಾಸ್ತಿ ದಿನ ಇದ್ದೇ ಇರುತ್ತದೆ ಎಂದು ಅನ್ನಿಸುತ್ತಿತ್ತು. ಆಗ ಬಿಜೆಪಿಯ ಅಧ್ಯಕ್ಷರಾದ ಆಡ್ವಾಣಿಯವರು ಹೀಗೆ ಹೇಳಿದರು, `1984ರ ಚಿನಾವಣೆಗಳಲ್ಲಿ ನಮ್ಮ ಪ್ರದರ್ಶನ ತುಂಬಾ ನೀರಸವಾಗಿತ್ತು. ಆದರೆ ಬರಲಿರುವ 1989ರ ಚುನಾವಾಣೆಗಳು ನಮ್ಮ ರಾಜಕೀಯ ಯಾತ್ರೆಗೆ ಶಕ್ತಿ ನೀಡಬಲ್ಲವು.' 1989ರ ಚುನಾವಣೆಯಲ್ಲಿ ಬಿಜೆಪಿಯು 86 ಸೀಟುಗಳನ್ನು ಗೆದ್ದಿತು.</p>
<p>1989ರ ಚುನಾವಣೆಯಲ್ಲಿ ಕಾಂಗ್ರೆಸ್ ಹೀನಾಯವಾಗಿ ಸೋತಿತು. 1984ರಲ್ಲಿ 401 ಸೀಟುಗಳನ್ನು ಗೆದ್ದಿದ್ದ ಅದು ಕೇವಲ 193 ರಲ್ಲಿ ಗೆದ್ದಿತು. ಅದೇ ಜನತಾದಳಕ್ಕೆ 141 ಸೀಟುಗಳು ದೊರೆತವು. ಬಿಜೆಪಿಗೆ 86 ಸೀಟುಗಳು ಸಿಕ್ಕಿದವು. ದೆಹಲಿಯಲ್ಲಿ ನಡೆದ ರಾಷ್ಟ್ರೀಯ ಪರಿಷತ್ತಿನ ಸಭೆಯಲ್ಲಿ ಈ ಚುನಾವಣೆಗಳ ವಿಶ್ಲೇಷಣೆ ಮಾಡುತ್ತ ಲಾಲ್‍ಕೃಷ್ಣ ಆಡ್ವಾಣಿಯವರು ಏನು ಹೇಳಿದರೆಂದರೆ, 'ಈ ಫಲಿತಾಂಶಗಳು ರಾಜೀವ್ ಗಾಂಧಿ ಸರ್ಕಾರದ ನಿಷ್ಕ್ರಿಯತೆ ಹಾಗೂ ಭ್ರಷ್ಟಾಚಾರದ ವಿರುದ್ಧವಾಗಿವೆ. ಬಿಜೆಪಿ ಮತ್ತು ಇತರ ಪಕ್ಷಗಳಿಗೆ ನೆಗೆಟಿವ್ ಓಟಿನಿಂದ ಲಾಭ ದೊರೆತಿದೆ. ತಾನು ಇತರೆ ರಾಜಕೀಯ ಪಕ್ಷಗಳಿಗಿಂತ ತುಂಬಾ ಭಿನ್ನವಾಗಿದ್ದೇನೆ ಹಾಗೂ ನನಗೆ ಸಿದ್ಧಾಂತಗಳ ರಾಜಕೀಯ ಬಹಳ ಮುಖ್ಯ ಎಂಬುದನ್ನು ಬಿಜೆಪಿಯು ಈ ಫಲಿತಾಂಶದಲ್ಲಿ ಸಾಬೀತು ಪಡಿಸಿದೆ.'</p>
<p>ಮುಂದುವರೆದು ಅವರು ಹೀಗೆ ನುಡಿದರು, 'ಈ ಪರಿವರ್ತನ ಕಾಲದಲ್ಲಿ ಧರ್ಮನಿರಪೇಕ್ಷತೆ ಹಾಗೂ ಮತೀಯತೆ ಕುರಿತು ಬಹುತೇಕ ಚರ್ಚೆಗಳಾದವು. ಆದರೂ ಬಿಜೆಪಿಯು ಯಾವಾಗಲೂ ಸಕಾರಾತ್ಮಕ ಧರ್ಮನಿರಪೇಕ್ಷತೆಗೆ ಒತ್ತು ನೀಡುತ್ತ ಬಂದಿದೆ. ಬಿಜೆಪಿಯ ಮುಖ್ಯ ಸಿದ್ಧಾಂತವೆಂದರೆ ಎಲ್ಲರಿಗೂ ನ್ಯಾಯ ಸಿಗಬೇಕು, ಆದರೆ ಯಾವ ತುಷ್ಟೀಕರಣವೂ ಸಲ್ಲದು.'</p>
<p>ಇದಕ್ಕೂ ಮುಂಚೆ ರಾಜೀವ್‍ಗಾಂಧಿ ಸರ್ಕಾರವು ಸುಪ್ರೀಂ ಕೋರ್ಟ್‍ನ ಶಾಬಾನು ಪ್ರಕರಣದ ತೀರ್ಪನ್ನೇ ಬದಲಾಯಿಸಿತ್ತು. ಆಗ ಬಿಜೆಪಿಯು ಸಮಾನ ನಾಗರೀಕತೆಯ ಧ್ವನಿ ಎತ್ತಿತ್ತು. ಆದರೆ ಪಾರ್ಟಿಗೆ ಸರ್ಕಾರ ರಚಿಸುವ ಅವಕಾಶ ಬಂದಾಗ ಅದು ರಾಜಕೀಯ ಇಚ್ಛಾಶಕ್ತಿಯನ್ನು ಪ್ರದರ್ಶಿಸುವ ಸಾಹಸಕ್ಕೆ ಕೈ ಹಾಕಿರಲಿಲ್ಲ. ಬಹುಶಃ ವಾಜಪೇಯಿಯವರು ಮುಸಲ್ಮಾನರಲ್ಲಿದ್ದ ತಮ್ಮ ಜನಪ್ರಿಯತೆಯನ್ನು ಉಳಿಸಿಕೊಳ್ಳಲು ಬಯಸಿದ್ದಿರಬಹುದು. ಆಡ್ವಾಣಿಯವರಿಗೂ ಕೂಡ ಮುಸ್ಲಿಂ ವಿರೋಧ ಕಟ್ಟಿಕೊಂಡು ಮಾಯವಾಗಬಹುದಾಗಿದ್ದ ತಮ್ಮ ರಾಜಕೀಯ ಹೊಳಪು ಅಡ್ಡ ಬಂದಿರಬಹುದು. ಸಮಾನ ನಾಗರೀಕ ಸಂಹಿತೆಯು ಬಿಜೆಪಿಯ ಮುಖ್ಯ ಅಜೆಂಡಾಗಳಲ್ಲಿ ಒಂದಾಗಿದೆ.</p>
<p>1990ರ ಏಪ್ರಿಲ್ 6ಕ್ಕೆ ಬಿಜೆಪಿಯು ಹತ್ತು ವರ್ಷ ಪೂರೈಸಿತು. ಈ ಸಂದರ್ಭದಲ್ಲಿ ಕಲ್ಕತ್ತಾದಲ್ಲಿ ನಡೆದ ಪಾರ್ಟಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಯಲ್ಲಿ ಅಧ್ಯಕ್ಷ ಸ್ಥಾನದಿಂದ ಆಡ್ವಾಣಿಯವರು ಹೀಗೆ ನುಡಿದರು, '1990ರ ವರ್ಷ ಭಾರತದ ರಾಜಕೀಯ ಇತಿಹಾಸದಲ್ಲಿ ಒಂದು ಮಹತ್ವಪೂರ್ಣ ಮೈಲಿಗಲ್ಲಾಗಿದೆ. ಇದೊಂದು ರೀತಿ 1977ರ ಸಂದರ್ಭಕ್ಕೆ ಸಮಾನವಾಗಿದೆ. ಆಗಲೂ ಕೇಂದ್ರದಲ್ಲಿ ಕಾಂಗ್ರೆಸ್ಸನ್ನು ಬದಿಗೆ ಸರಿಸಿ ಕಾಂಗ್ರೆಸ್ಸೇತರ ಪಕ್ಷವು ಆಡಳಿತ ನಡೆಸಿತ್ತು. ಆದರೆ ಒಂದು ಮಹತ್ವಪೂರ್ಣವಾದ ಅಂತರವಿದೆ. ದೇಶದ ರಾಜಕೀಯವು ಧೃವೀಕರಣದತ್ತ ಹೆಜ್ಜೆ ಹಾಕುತ್ತಿರುವ ಆಸೆ 1977ರಲ್ಲಿ ಚಿಗುರಿತ್ತು. ಪ್ರತ್ಯೇಕವಾದ ಎರಡೇ ಎರಡು ಪಕ್ಷಗಳ ರಾಜಕೀಯದಾಟ ಭಾರತದಲ್ಲಿನ್ನು ಮುಗಿಯಿತು. ಇನ್ನು ಮುಂದೆ ನಾವೆಲ್ಲ ಬಹುಪಕ್ಷೀಯ ರಾಜಕಾರಣದತ್ತ ಮುಖ ಮಾಡಿದ್ದೇವೆ ಎಂಬ ಮಾತಿಗೆ 1990ರಲ್ಲಿ ಪುಷ್ಟಿ ಬಂದಿದೆ.'</p>
<p>ಆದರೆ ಜುಲೈ ಹತ್ತಿರ ಬಂದಂತೆಲ್ಲಾ ಈ ಬಹುಪಕ್ಷೀಯ ಜನತಾದಳ ಸರ್ಕಾರದ ತೊಂದರೆಗಳು ಕಣ್ಣಿಗೆ ಕಾಣತೊಡಗಿದವು. ಜುಲೈ 21ರಿಂದ ಬಿಜೆಪಿ ನಾಯಕರು ಮದ್ರಾಸಿನಲ್ಲಿ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಗಾಗಿ ಸೇರತೊಡಗಿದ್ದರು. ಆಡ್ವಾಣಿಯವರು ತುಂಬಾ ನಾಟಕೀಯ ಶೈಲಿಯಲ್ಲಿ ತಮ್ಮ ಮಾತನ್ನು ಶುರುಮಾಡಿದರು, ಆಡ್ವಾಣಿಯವರು ಹೇಳಿದರು, 'ಜುಲೈ 8ರಂದು ಟಿವಿಯಲ್ಲಿ ಮಹಾಭಾರತ ಧಾರಾವಾಹಿ ಪೂರ್ಣಗೊಂಡಿತು. ಆದರೆ ಜನತಾದಳದ ರಾಜಕೀಯದ ಮಹಾಭಾರತ ಜುಲೈ 15ರವರೆಗೆ ನಡೆಯುತ್ತಾ ಬಂತು. ಎಂಟು ತಿಂಗಳ ಹಿಂದೆ ರಚಿತವಾದ ಸರ್ಕಾರ ಯಾವ ರೀತಿಯಲ್ಲಿ ಮುಂದೆ ಕಾರ್ಯ ನಿರ್ವಹಿಸುತ್ತದೆ ಎಂದು ನೋಡಲು ಕೇವಲ ರಾಷ್ಟ್ರಮಟ್ಟದ ವೀಕ್ಷಕರಷ್ಟೇ ಅಲ್ಲ ಬದಲಾಗಿ ಇಡೀ ಜಗತ್ತೇ ನೋಡತೊಡಗಿತ್ತು.'</p>
<p>ಅದೇ ಸಮಯದಲ್ಲಿ ಹರಿಯಾಣದಲ್ಲಿ ಚೌತಾಲಾ ಸರ್ಕಾರದ ಕಾರ್ಯವೈಖರಿಯಿಂದ ಕೆಟ್ಟ ಹೆಸರು ಬರತೊಡಗಿತ್ತು. ನಾನೇ ಪ್ರಧಾನಿಯಾಗಬೇಕು ಎಂಬ ಆಸೆಬುರುಕುತನದ ದೇವೀಲಾಲರ ವರ್ತನೆಯ ಅಪಶಕುನದ ಕಾರ್ಮೋಡಗಳು ವಿ.ಪಿ. ಸಿಂಹರನ್ನು ಚಿಂತೆಗೀಡುಮಾಡಿದ್ದವು.</p>
<p>ಪ್ರಧಾನ ಮಂತ್ರಿಗಳಾಗಿದ್ದ ವಿ.ಪಿ. ಸಿಂಹರು ಈ ರಾಜಕೀಯ ಮಹಾಭಾರತದಲ್ಲಿ ತಮ್ಮದೇ ಜನರನ್ನು ಗುರಿಯಾಗಿಟ್ಟುಕೊಂಡು ಮಂಡಲ್ ಕಮೀಷನ್ನಿನ ಹೇರಿಕೆ ಅಥವಾ ಒಬಿಸಿಗೆ ರಕ್ಷಣೆ ನೀಡುವ ನಿರ್ಣಯ ಎಂಬ ಹತ್ತು ವರ್ಷಗಳಷ್ಟು ಹಿಂದಿನ ಬಿಲ್ಲು ಬಾಣಗಳನ್ನು ಹಿಡಿದು ನಿಂತರು. 1979ರಲ್ಲಿ ಮೊರಾರ್ಜಿದೇಸಾಯಿ ಸರ್ಕಾರವು ಸಾಮಾಜಿಕವಾಗಿ ಹಾಗೂ ಶೈಕ್ಷಣಿಕವಾಗಿ ಹಿಂದುಳಿದ ಜನರನ್ನು ಗುರುತಿಸಲು ಹಾಗೂ ಅವರ ರಕ್ಷಣೆಗೋಸ್ಕರ ಒಂದು ಆಯೋಗವನ್ನು ರಚಿಸಿತ್ತು. ಅದರ ಅಧ್ಯಕ್ಷರಾಗಿ ಬಿ.ವಿ. ಮಂಡಲ್‍ರನ್ನು ನೇಮಿಸಲಾಯಿತು. ಸಾಮಾಜಿಕ ಭೇದಭಾವ ಹಾಗೂ ದುಸ್ಥಿತಿಯನ್ನು ಗುರ್ತಿಸುವುದಕ್ಕೋಸ್ಕರ ಹನ್ನೊಂದು ಅಂಶಗಳನ್ನು ಆಧಾರವಾಗಿಟ್ಟುಕೊಳ್ಳಲಾಯಿತು. ಆದರೆ 1980ರಲ್ಲಿ ಮಂಡಲ್ ಆಯೋಗವು ತನ್ನ ವರದಿಯನ್ನು ಮಂಡಿಸುವ ಹೊತ್ತಿಗೆ ಜನತಾಪಾರ್ಟಿಯು ಅಧಿಕಾರ ಕಳೆದುಕೊಂಡು ಶ್ರೀಮತಿ ಇಂದಿರಾಗಾಂಧಿಯವರು ಅಧಿಕಾರಕ್ಕೆ ಮರಳಿದ್ದರು. ಶ್ರೀಮತಿ ಗಾಂಧಿಯವರು ಮಂಡಲ್ ಆಯೋಗದ ವರದಿಯನ್ನು ಮೂಲೆಗುಂಪು ಮಾಡಿದರು.</p>
<p>ಪರಿಶಿಷ್ಟ ಜಾತಿ ಹಾಗೂ ಪಂಗಡದ ಹೊರತಾಗಿ ಇನ್ನೂ ಶೇ. 52%ರಷ್ಟು ಜನ ಸಾಮಾಜಿಕವಾಗಿ ಹಾಗೂ ಶೈಕ್ಷಣಿಕವಾಗಿ ಹಿಂದುಳಿದವರಿದ್ದಾರೆ. ಅವರ ಕಡೆಗೂ ಗಮನ ಹರಿಸಬೇಕಾದ ಅವಶ್ಯಕತೆ ಇದೆ ಎಂದು ಆಯೋಗವು ತನ್ನ ವರದಿಯಲ್ಲಿ ಹೇಳಿತ್ತು. ಈ ವರದಿಯಲ್ಲಿ ಆಯೋಗವು 3,743 ಜಾತಿ ಹಾಗೂ ಪಂಗಡಗಳನ್ನು ಗುರ್ತಿಸಿತ್ತು. ಈ ಸಂಖ್ಯೆ 2006ರ ಹೊತ್ತಿಗೆ 5,013 ಆಯಿತು.</p>
<p>ಹಿರಿಯ ಪತ್ರಕರ್ತರಾದ ಇಂದ್ರ ಮಲ್ಹೋತ್ರರವರು ಏನು ಹೇಳುತ್ತಾರೆಂದರೆ, 'ಮಂಡಲ್ ಆಯೋಗದ ವರದಿಯನ್ನು ಜಾರಿ ಮಾಡುವ ನಿರ್ಧಾರವೇ ತುಂಬಾ ಸಂವೇದನಾಶೀಲವಾಗಿದೆ. ಮುಂದೆ ಇದರಿಂದ ಸಾಮಾಜಿಕ ಹಾಗೂ ರಾಜಕೀಯ ಪರಿಣಾಮಗಳಾಗುವವು. ಪ್ರಧಾನಿಯಾದ ವಿ.ಪಿ. ಸಿಂಹರು ತಮ್ಮ ಉಪಪ್ರಧಾನಿ ದೇವೀಲಾಲರ ಆಸೆ ಆಕಾಂಕ್ಷೆಗಳನ್ನು ತಿಳಿದಿದ್ದರು. ಅವರನ್ನು ಪೇಚಿಗೀಡುಮಾಡುವ ಅವಕಾಶಕ್ಕೆ ಕಾಯುತ್ತಿದ್ದರು. ಆದ್ದರಿಂದ ಈ ತೀರ್ಮಾನ ತೆಗೆದುಕೊಂಡರು. ತಮ್ಮ ಮಿತ್ರ ಪಕ್ಷಗಳಿಗೂ ಈ ವಿಷಯ ತಿಳಿಸಲಿಲ್ಲ. ಬಿಜೆಪಿ ನಾಯಕರಿಗೆ ಮಾತ್ರ ಫೋನಿನಲ್ಲಿ ತಿಳಿಸಿದರು.'</p>
<p>ಇದು ಹಿಂದೂ ಸಮಾಜವನ್ನು ಒಡೆಯುವ ಕುತಂತ್ರ ಎಂದು ಬಿಜೆಪಿ ನಾಯಕರಿಗೆ ಅರಿವಾಯಿತು. ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಪಡೆಯಬೇಕೆಂದು ಪಾರ್ಟಿಯಲ್ಲಿ ಒತ್ತಡ ಶುರುವಾಯಿತು. ಬೆಂಬಲ ವಾಪಸ್ಸು ಪಡೆದರೆ ಮತ್ತೆ ಕಾಂಗ್ರೆಸ್ಸಿಗೆ ಅವಕಾಶ ಮಾಡಿಕೊಟ್ಟಂತಾಗುತ್ತದೆ. ಅಲ್ಲದೆ ಶೇ. 52%ರಷ್ಟಿರುವ ಒಬಿಸಿ ಓಟು ಬ್ಯಾಂಕಿನಿಂದ ದೂರ ಹೋಗಬೇಕಾಗಿ ಬರಬಹುದು. ರಾಜೀವಗಾಂಧಿಯವರೂ ಕೂಡ ಸಂಸತ್ತಿನಲ್ಲಿ ಮಂಡಲ್ ವರದಿಯನ್ನು ಘಂಟಾಘೋಷವಾಗಿ ವಿರೋಧಿಸಿದರು.</p>
<p>ಬಿಜೆಪಿ ಹಾಗೂ ಸಂಘಪರಿವಾರದಲ್ಲೂ ಇದರ ಬಗ್ಗೆ ಬಹಳ ಚರ್ಚೆಯಾಯಿತು. ಸಾರ್ವಜನಿಕವಾಗಿ ಯಾರ ಪಕ್ಷವನ್ನೂ ವಹಿಸಿ ಮಾತಾಡದಂತೆ ಎಚ್ಚರಿಕೆ ವಹಿಸಲಾಯಿತು. ಬಿಜೆಪಿಯು ಮಂಡಲದ ನೀತಿಯನ್ನು ಕಮಂಡಲದ ನೀತಿಯನ್ನಾಗಿ ಪರಿವರ್ತಿಸಲು ಆಲೋಚಿಸಿತು. ಅಂದರೆ ವಿಶ್ವ ಹಿಂದೂ ಪರಿಷತ್ತಿನ ಸಹಕಾರದೊಂದಿಗೆ ರಾಮಮಂದಿರ ನಿರ್ಮಾಣದತ್ತ ಹೆಜ್ಜೆ ಹಾಕುವುದು. ವಾಜಪೇಯಿಯವರು ಕೋಪಗೊಂಡರೂ ಕೂಡ ಬಿಡದೆ ಲಾಲ್‍ಕೃಷ್ಣ ಆಡ್ವಾಣಿಯವರು 1990ರ ಸೆಪ್ಟೆಂಬರ್ 25ರಂದು ಗುಜರಾತಿನ ಸೋಮನಾಥ ಮಂದಿರದಿಂದ ಅಯೋಧ್ಯೆಯತ್ತ ರಥಯಾತ್ರೆ ಆರಂಭಿಸುವ ಘೋಷಣೆ ಮಾಡಿದರು. ದೇಶದಾದ್ಯಂತ ಈ ರಥಯಾತ್ರೆಯಿಂದ ಮತೀಯ ಹಿಂಸೆಗಳಾಗಬಹುದೆಂದು ವಿ.ಪಿ. ಸಿಂಹರು ಚಿಂತಿತರಾಗಿದ್ದರು. ಆದರೆ ಆಡ್ವಾಣಿಯವರ ರಥಯಾತ್ರೆಯನ್ನು ನಿಲ್ಲಿಸುವುದರಿಂದ ಸರ್ಕಾರಕ್ಕೆ ಹಾನಿಯಾಗುವುದೆಂದು ಸಹ ಅರಿತಿದ್ದರು. ಜನತಾದಳದ ನಾಯಕರೂ ಸಹ ಆಡ್ವಾಣಿಯವರ ರಥಯಾತ್ರೆಯನ್ನು ತಡೆಯಲು ಬಲವಂತ ಮಾಡುತ್ತಿದ್ದರು. ವಿ.ಪಿ. ಸಿಂಹರ ಸರ್ಕಾರಕ್ಕೆ ಸವಾಲು ಹಾಕುತ್ತ ಆಡ್ವಾಣಿಯವರ ರಥಯಾತ್ರೆಯು ದೆಹಲಿಯವರೆಗೂ ಬಂದಿತು. ಆಡ್ವಾಣಿಯವರು ವಿ.ಪಿ. ಸಿಂಹರ ಸರ್ಕಾರದ ಮುಂದಿನ ಹೆಜ್ಜೆಯ ನಿರೀಕ್ಷೆಯಲ್ಲಿದ್ದರು. ಆದರೆ ವಿ.ಪಿ. ಸಿಂಹರು ಆಡ್ವಾಣಿಯವರನ್ನು ಬಂಧಿಸಲಿಲ್ಲ. ವಿ.ಪಿ. ಸಿಂಹರಿಗೆ ಒಂದು ಕಡೆ ಆಡ್ವಾಣಿಯವರದ್ದು, ಇನ್ನೊಂದೆಡೆ ದೇವೀಲಾಲರ ಹಾಗೂ ಚಂದ್ರಶೇಖರರ ಚಿಂತೆ ಶುರುವಾಯಿತು.</p>
<p>ವಿ.ಪಿ. ಸಿಂಹರು ಹಿಂದೂಗಳ ಹಿತವನ್ನು ತಿರಸ್ಕರಿಸಿ ಮುಸಲ್ಮಾನರನ್ನು ಓಲೈಸುತ್ತಿದ್ದಾರೆ ಎಂದು ಆಡ್ವಾಣಿಯವರು ಆರೋಪಿಸಿದರು. ನನ್ನ ನಿರ್ಧಾರವನ್ನು ಬೆಂಬಲಿಸಿ ಅನೇಕ ಜನ ಕಾಂಗ್ರೆಸ್ ಸಂಸದರು ಕಾಂಗ್ರೆಸ್ ತ್ಯಜಿಸಿ ನನ್ನ ಬಳಿಗೆ ಬರುವರೆಂದು ವಿ.ಪಿ. ಸಿಂಹರು ಅಂದುಕೊಂಡಿದ್ದರು. ಆದರೆ ಆದದ್ದೇ ಬೇರೆ. ಚಂದ್ರಶೇಖರ್ ಹಾಗೂ ದೇವೀಲಾಲರು ತಮ್ಮ ಸಮರ್ಥಕರ ಸಮೇತ ವಿ.ಪಿ. ಸಿಂಹರ ಕೈ ಬಿಟ್ಟರು. ಇದರ ಪರಿಣಾಮವಾಗಿ ವಿ.ಪಿ. ಸಿಂಹರ ಸರ್ಕಾರ ಉರುಳಿ ಬಿತ್ತು.</p>
<p>ರಾಜಕೀಯ ನಾಯಕರುಗಳು ಧಾರ್ಮಿಕ ವಿಚಾರಗಳಲ್ಲಿ ಹಸ್ತಕ್ಷೇಪ ಮಾಡಬಾರದು. ಆದ್ದರಿಂದಲೇ ವಾಜಪೇಯಿಯವರು ರಥಯಾತ್ರೆಯನ್ನು ವಿರೋಧಿಸಿದರು. ಆದರೆ ಅದೇ ವಾಜಪೇಯಿಯವರು ಆಡ್ವಾಣಿಯವರ ರಥಯಾತ್ರೆಗೆ ದೆಹಲಿಯ ಕಾನ್‍ಸ್ಟಿಟ್ಯೂಶನ್ ಕ್ಲಬ್ಬಿನಲ್ಲಿ ಹಸಿರು ಬಾವುಟ ತೋರಿಸುತ್ತ ಪಾರ್ಟಿಯ ತೀರ್ಮಾನವನ್ನು ಒಪ್ಪಿದ್ದರು. ಆಡ್ವಾಣಿಯವರ ರಥಯಾತ್ರೆ ಮುಂದೆ ಮುಂದೆ ಹೋಯಿತು. ವಾಜಪೇಯಿಯವರು ಒಬ್ಬಂಟಿಯಾದರು. ಬಿಜೆಪಿಯ ಈ ಸಾಮೂಹಿಕ ನಿರ್ಣಯವನ್ನು ವಾಜಪೇಯಿಯವರ ಕೊಡುಗೆಯೆಂದು ಗಡ್ಕರಿಯವರು ಬಣ್ಣಿಸುತ್ತಾರೆ. ಗಡ್ಕರಿಯವರು ಹೀಗೆ ಹೇಳುತ್ತಾರೆ, 'ಈ ದೇಶದಲ್ಲಿ ಎಷ್ಟು ಪಾರ್ಟಿಗಳಿವೆಯೋ ಅವೆಲ್ಲ ವ್ಯಕ್ತಿಕೇಂದ್ರಿತವಾಗಿವೆ. ಪಾರ್ಟಿಗಿಂತ ವ್ಯಕ್ತಿಯೇ ಮುಖ್ಯವಾಗಿದ್ದಾನೆ. ಪಾರ್ಟಿ ಅಲ್ಲಿ ಗೌಣವಾಗಿದೆ. ಸಮಾಜವಾದಿ ಪಾರ್ಟಿ ಮುಲಾಯಂಸಿಂಹರ ಪಾರ್ಟಿಯಾಗಿದೆ. ಬಿಎಸ್‍ಪಿ ಪಾರ್ಟಿಯು ಮಾಯಾವತಿಯವರದ್ದಾಗಿದೆ. ಎಐಎಡಿಎಂಕೆ ಪಾರ್ಟಿಯು ಜಯಲಲಿತಾರದ್ದಾಗಿದೆ. ಡಿಎಂಕೆ ಪಾರ್ಟಿಯು ಕರುಣಾನಿಧಿಯವರ ಸಾಮ್ರಾಜ್ಯವಾಗಿದೆ. ಆರ್‍ಜೆಡಿ ಪಾರ್ಟಿಯು ಲಲ್ಲೂಪ್ರಸಾದ್ ಯಾದವರದ್ದಾಗಿದೆ. ಜೆಡಿಯು ನಿತೀಶ್ ಕುಮಾರರದ್ದಾಗಿದೆ. ಅಕಾಲಿ ದಳವು ಪ್ರಕಾಶ್ ಸಿಂಹ ಬಾದಲರದ್ದಾಗಿದೆ. ಆದರೆ ಬಿಜೆಪಿಯಲ್ಲಿ ಈ ರೀತಿ ಹೇಳುವಂತಿಲ್ಲ. ಬಿಜೆಪಿಯ ರಚನೆಯಾದಾಗ ವಾಜಪೇಯಿಯವರನ್ನು ಬಿಟ್ಟರೆ ಅವರಂತಹ ಬೇರೆ ನಾಯಕರೇ ಇರಲಿಲ್ಲ. ಬೇಕಾದರೆ ಅವರು ಅದನ್ನು ವಾಜಪೇಯಿ ಪಾರ್ಟಿ ಮಾಡಬಹುದಿತ್ತು. ಆದರೆ ಅವರು ಹಾಗೆ ಮಾಡಲಿಲ್ಲ. ಅದನ್ನು ಒಂದು ಪರಿವಾರವಾಗಿ ಕಂಡರು. ಇಲ್ಲಿ ಕೇವಲ ವಾಜಪೇಯಿಯವರ ಅಥವಾ ಆಡ್ವಾಣಿಯವರ ಮಾತು ನಡೆಯುವುದಿಲ್ಲ. ಅಧ್ಯಕ್ಷರಿಗೇ ಮಣೆ ಹಾಕುವ ಸಂಪ್ರದಾಯ ಇಲ್ಲಿಲ್ಲ. ವಾಜಪೇಯಿಯವರು ಈ ಭಾವನೆಯನ್ನು ಪರಿವಾರಮೋಹÀದಿಂದ ಇನ್ನೂ ಮುಂದೆ ರಾಷ್ಟ್ರ¥Â್ರೀಮದೆಡೆಗೆ ತೆಗೆದುಕೊಂಡುಹೋಗಿದ್ದಾರೆ. ಅದೇ ಭಾವನೆಯನ್ನು ಆಧಾರವಾಗಿಟ್ಟುಕೊಂಡು ರಾಷ್ಟ್ರವಾದದ ಪಕ್ಷ ನಿರ್ಮಿಸಿದ್ದಾರೆ.</p>
<p>ತಾನೀಗ ಇಡೀ ಜಗತ್ತಿನಲ್ಲೇ ಅತಿ ದೊಡ್ಡ ರಾಜಕೀಯ ಪಾರ್ಟಿಯಾಗಿ ಬೆಳೆದಿದ್ದೇನೆ. ನನ್ನಲ್ಲಿ ಹತ್ತಿರ ಹತ್ತಿರ ಹತ್ತು ಕೋಟಿ ಸದಸ್ಯರಿದ್ದಾರೆ, ಎಂದು ಬಿಜೆಪಿ ವಾದಿಸುತ್ತದೆ. ಬಿಜೆಪಿಯ ಈ ವಾದ ಸರಿ ಇದ್ದರೂ ಇರಬಹುದು. ಬಿಜೆಪಿಯು ಈಗ ದೀನದಯಾಳ ಉಪಾಧ್ಯಾಯರ ಏಕಾತ್ಮ ಮಾನವತಾವಾದದ ಪಾರ್ಟಿಯಾಗಿದೆಯೇ? ಈಗ ಈ ಪಾರ್ಟಿಯಲ್ಲಿರುವ ನಾಯಕರುಗಳು ತಮ್ಮ ತಮ್ಮ ಪರಿವಾರದವರಿಗೆ ಏನೇ ಆಗಲಿ ಪಾರ್ಟಿಯಲ್ಲಿ ಸ್ಥಾನ ಕಲ್ಪಿಸಲು ಹೆಣಗುತ್ತಿರುವರೇ? ಬಿಜೆಪಿಯು ಪ್ರಗತಿ ಕಾಣಲು ಅದಕ್ಕಿನ್ನೂ ತನ್ನ ನಾಯಕರುಗಳ ಪರಿಕ್ರಮಣವೇ ಮುಖ್ಯವಾದ ಮಾನದಂಡ ಆಗಿಲ್ಲ ತಾನೆ? ಸಾಮೂಹಿಕ ನಾಯಕತ್ವವೆಂಬುದು ಕೇವಲ ಘೋಷವಾಕ್ಯವಾಗಿ ಮಾತ್ರ ಉಳಿದಿದೆಯೇ? ಸಂಸದೀಯ ಮಂಡಳಿ ಎಂಬುದು ಒಂದು ಕಪಟ ಕೇಂದ್ರವಾಗಿದೆ ಮತ್ತು ಮಾರ್ಗದರ್ಶಕ ಮಂಡಳಿ ಎಂಬುದು ಹಾಸ್ಯಾಸ್ಪದವಾಗಿದೆ. ಪಾರ್ಟಿಗೆ ಕೊಟ್ಟ ಕೊಡುಗೆಯನ್ನು ಗಮನಿಸುವುದಕ್ಕಿಂತ ಹೆಚ್ಚಾಗಿ ನೇತೃತ್ವದೊಡನೆ ಸಮೀಕರಿಸಿ ಅಂಥವರನ್ನು ರಾಜ್ಯಸಭೆಗೆ ಕಳುಹಿಸಲಾಗುತ್ತಿದೆ. ಪಾರ್ಟಿಯ ಪದಾಧಿಕಾರಿಗಳ ಸೈನ್ಯವು ಆಸೆಬುರುಕರ ಮಂಡಳಿಯಾಗುತ್ತ ಸಾಗಿರುವುದು ಕಾಣುತ್ತಿದೆ. ಇವೆಲ್ಲ ರಾಜಕೀಯಕ್ಕೆ ಬೇಕಾದ ಕೆಟ್ಟಪದ್ಧತಿಗಳೋ ಅಥವಾ ಕಾಯಿಲೆಯೋ ಇರಬಹುದು ಆದರೆ ವಾಜಪೇಯಿಯವರಂತೆ ಕಾಡಿಗೆಯ ಕೋಣೆಯಲ್ಲಿದ್ದರೂ ಕಿಂಚಿತ್ತೂ ಮಸಿ ಅಂಟಿಸಿಕೊಳ್ಳದಂತೆ ಸದಾಕಾಲ ವಸ್ತ್ರಗಳನ್ನು ಶುಭ್ರವಾಗೇ ಇಟ್ಟುಕೊಳ್ಳಲು ಬಿಜೆಪಿಯ ರಚನೆಯಾಗಿತ್ತು.</p>
</section>
<section class="level1 numbered" epub:type="chapter" role="doc-chapter" id="id-004">
		<h1 class="level1-title" epub:type="title"><span class="num">ಅಧ್ಯಾಯ - 4</span> ಹಿಂದಿ, ಹಿಂದು, ಹಿಂದೂಸ್ತಾನ</h1>
<p class="text-center">ಭೂಭಾಗವನ್ನಲ್ಲ, ಕೋಟಿ ಕೋಟಿ ಮಾನವ ಹೃದಯ<br /> ಗೆಲ್ಲಬೇಕು<br /> ಹಿಂದು ತನು-ಮನ, ಹಿಂದು ಜೀವನ, ಕಣ ಕಣದಲ್ಲಿ ಹಿಂದು<br /> ಪರಿಚಯ ಇಷ್ಟು ಸಾಕು</p>
<p>ತಮ್ಮ ಬದುಕಿನಲ್ಲಿ ಪ್ರತಿನಿತ್ಯ ಹೊಸ ಹೊಸ ಗೀತೆ ರಚಿಸುವ ವಾಜಪೇಯಿಯವರ ಹಿಂದಿ ಪ್ರೇಮ ತೋರಿಕೆಯದ್ದಾಗಿರಲಿಲ್ಲ. ಅವರು ಯಾವಾಗಲೂ ಹಿಂದಿ ಭಾಷೆಯ ಸೌಂದರ್ಯ ಹೆಚ್ಚಿಸುವ ಕಾರ್ಯದಲ್ಲಿ ತಲ್ಲೀನರಾಗಿರುತ್ತಿದ್ದರು. ಇತರೆ ನಾಯಕರುಗಳು ಕೇವಲ ಹಿಂದಿ ಭಾಷೆಯ ಔಪಚಾರಿಕತೆಯನ್ನು ಪೂರ್ಣಗೊಳಿಸುತ್ತಿದ್ದರಷ್ಟೆ. ವಾಜಪೇಯಿಯವರು ಹಿಂದಿಯಲ್ಲೇ ಮಾತಾಡಲು ಎಂದೂ ಹಿಂಜರಿಯಲಿಲ್ಲ ಮತ್ತು ಮುಜುಗರ ಪಡಲಿಲ್ಲ. ಅದೆಷ್ಟೋ ಜನ ವಾಜಪೇಯಿಯವರ ಭಾಷಣ ಕೇಳುವುದರಿಂದಲೇ ತಮ್ಮ ಜೀವನದಲ್ಲಿ ಮೊಟ್ಟ ಮೊದಲಿಗೆ ಹಿಂದಿ ಪರಿಚಯ ಮಾಡಿಕೊಂಡಿದ್ದಾರೆ. ಅಟಲ್ ಬಿಹಾರಿ ವಾಜಪೇಯಿಯವರ ಕವಿತೆಗಳು, ಲೇಖನಗಳು ಮತ್ತು ಭಾಷಣಗಳು ಕೇವಲ ಅವರಲ್ಲಿರುವ ಹಿಂದಿ ಪ್ರೇಮವನ್ನಷ್ಟೇ ಸಾರುವ ಸಾಕ್ಷಿಗಳಾಗಿಲ್ಲ. ಬದಲಿಗೆ ಹಿಂದಿಗೆ ಗೌರವ ತಂದುಕೊಡುವಲ್ಲಿ ಅವರು ನಿರಂತರ ನಡೆಸಿದ ಹೋರಾಟದ ಪ್ರತೀಕಗಳಾಗಿವೆ.</p>
<p>ಸಂಸತ್ತಿನ ಪ್ರಾರಂಭದ ದಿನಗಳಲ್ಲಿ ಸದನದ ಒಳಗೆ ಇಂಗ್ಲೀಷಿನದ್ದೇ ಪಾರುಪತ್ಯವಿತ್ತು. ಬಹುಪಾಲು ಚರ್ಚೆಗಳು ಇಂಗ್ಲೀಷಿನಲ್ಲಿಯೇ ನಡೆಯುತ್ತಿದ್ದವು. ಅದರಲ್ಲೂ ವಾಜಪೇಯಿಯವರಿಗೆ ಪ್ರಿಯವಾದ ವಿದೇಶೀ ವಿಷಯಗಳಿಗೆ ಸಂಬಂದಪಟ್ಟ ಚರ್ಚೆಗಳನ್ನಂತೂ ಹೇಳುವುದೇ ಬೇಡ. ವಾಜಪೇಯಿಯವರು ಭಾರತದಲ್ಲಷ್ಟೇ ಅಲ್ಲ ವಿದೇಶಗಳಲ್ಲೂ ಹಿಂದಿಯ ಪತಾಕೆ ಹಾರಿಸಿದರು. 1977ರಲ್ಲಿ ಮೊರಾರ್ಜಿ ದೇಸಾಯಿಯವರ ಸರ್ಕಾರದಲ್ಲಿ ವಿದೇಶಮಂತ್ರ್ರಿಯಾಗಿದ್ದಾಗಲಂತೂ ಅವರು ಸಂಯುಕ್ತರಾಷ್ಟ್ರದಲ್ಲಿ ಹಿಂದಿಯಲ್ಲೇ ಭಾಷಣ ಮಾಡಿದರು. ಆಗಾಗ ವಿದೇಶ ಪ್ರವಾಸದ ಸಂದರ್ಭದಲ್ಲೂ ಸಹ ಅವರು ಹಿಂದಿಯಲ್ಲೇ ಭಾಷಣ ಮಾಡುತ್ತಿದ್ದರು. ವಿದೇಶಮಂತ್ರ್ರಿ ಸ್ಥಾನದಿಂದ ಅವರು ಸಂಯುಕ್ತರಾಷ್ಟ್ರದ ಸಭೆಯ ಇಪ್ಪತ್ತೆರಡನೇ ಅಧಿವೇಷನದಲ್ಲಿ ಹಿಂದಿಯಲ್ಲೇ ಭಾಷಣ ಮಾಡಿದ ಮೊಟ್ಟ ಮೊದಲ ಮಂತ್ರಿಯಾಗಿದ್ದರು. 1977ರ ಅಕ್ಟೋಬರ್ 4ನೇ ತಾರೀಖು ಅವರು ನ್ಯೂಯಾರ್ಕಿನ ಸಂಯುಕ್ತರಾಷ್ಟ್ರದ ಮಹಾಸಭೆಯಲ್ಲಿ ತಮ್ಮ ಪ್ರಥಮ ಭಾಷಣ ಮಾಡಿದರು.</p>
<p>ಅವರ ಭಾಷಣದಲ್ಲಿ ಹಾಸ್ಯ ಮತ್ತು ವ್ಯಂಗ್ಯ ಬೆರೆತಿರುತ್ತಿತ್ತು. 1957ರಲ್ಲಿ ಸಂಸದರಾಗಿ ತಮ್ಮ ಮೊದಲ ಭಾಷಣ ಮಾಡಿದರು. ಧೋತಿ, ಕುರ್ತಾ ಮತ್ತು ತೋಳಿಲ್ಲದ ಕೋಟು ತೊಟ್ಟ ವಾಜಪೇಯಿಯವರು ಭಾಷಣ ಮಾಡಲು ಎದ್ದ ಕೂಡಲೇ ವಿರೋಧ ಶುರುವಾಯಿತು. ಹಿಂದಿ ವಿರೋಧಿ ಆಂದೋಲನಗಳ ಆಕ್ರಮಣ ಅದಾಗಿತ್ತು. ಅವರ ವಿಚಾರಗಳನ್ನು ಜನ ಹಿಂದಿಯಲ್ಲಿ ಕೇಳಲು ಬಯಸುತ್ತಿರಲಿಲ್ಲ. ಹಿಂದಿಯಲ್ಲಿ ಅವರ ಭಾಷಣ ಶುರುವಾದ ಕೂಡಲೇ ಅನೇಕ ಸಂಸದರು ಎದ್ದು ಸದನದಿಂದ ಆಚೆ ಹೊರಟು ಹೋದರು. ಆದರೆ ಅವರು ಮಾತ್ರ ಭಾಷಣ ಮಾಡುತ್ತಲೇ ಹೋದರು. ಹಿಂದಿ ಬಿಟ್ಟು ನಾನೆಂದೂ ಇಂಗ್ಲೀಷಿನಲ್ಲಿ ಭಾಷಣ ಮಾಡುವುದಿಲ್ಲ ಎಂದು ಅವರು ಸಂಕಲ್ಪ ಮಾಡಿದ್ದರು. ಮುಂದೆ ಎಂಥ ದಿನಗಳು ಬಂದುವೆಂದರೆ ಸಂಸತ್ತಿನಲ್ಲಿರಬಹುದು ಅಥವಾ ಬಹಿರಂಗ ಸಭೆಗಳಲ್ಲಿರಬಹುದು ಅವರ ಹಿಂದಿ ಭಾಷಣ ಕೇಳಲು ಜನ ಕಾದು ಕೂತಿರುತ್ತಿದ್ದರು.</p>
<p>1957ರಲ್ಲಿ ಎರಡನೇ ಬಾರಿ ಲೋಕಸಭೆಗೆ ಜನಸಂಘದ ನಾಲ್ಕು ಸದಸ್ಯರು ಮೊದಲ ಸಾರಿ ಆಯ್ಕೆಯಾಗಿ ಸಂಸತ್ತನ್ನು ಪ್ರವೇಶಿಸಿದ್ದರು. ಈ ಮೊದಲು ಅವರ್ಯಾರೂ ಶಾಸಕರಾಗಿರಲಿಲ್ಲ. ಶಾಸಕಾಂಗದ ಕಾರ್ಯಗಳ ಯಾವುದೇ ಅನುಭವ ಕೂಡ ಇರಲಿಲ್ಲ. ಹಿಂದಿನ ಬೆಂಚುಗಳಲ್ಲಿ ಕೂರುತ್ತಿದ್ದುದರಿಂದ ಮಾತಾಡಲು ಅವಕಾಶವೇ ಸಿಗುತ್ತಿರಲಿಲ್ಲ. ವಾಜಪೇಯಿಯವರಿಗೆ ಮೊದಲಿನಿಂದಲೂ ವಿದೇಶೀ ನೀತಿಯ ಮೇಲೆ ಒಳ್ಳೆ ಹಿಡಿತವಿತ್ತು. ಪ್ರಧಾನಮಂತ್ರಿಗಳಾದ ನೆಹರೂರವರೇ ವಿದೇಶ ಮಂತ್ರಿಗಳಾಗಿದ್ದರು. ಆಗ ಅಂತರರಾಷ್ಟ್ರೀಯ ವಿಷಯಗಳ ಮೇಲೆ ಸಂಸತ್ತಿನಲ್ಲಿ ಉತ್ತಮ ಚರ್ಚೆಗಳಾಗುತ್ತಿದ್ದವು. ಜನಸಂಘಕ್ಕೆ ಮೂರ್ನಾಲ್ಕು ನಿಮಿಷಕ್ಕಿಂತ ಹೆಚ್ಚಾಗಿ ಸಮಯವೇ ಸಿಗುತ್ತಿರಲಿಲ್ಲ. ವಿದೇಶಿ ನೀತಿಯ ಕುರಿತಂತೆ ಯಾವಾಗಲೂ ಇಂಗ್ಲೀಷಿನಲ್ಲೇ ಭಾಷಣ ನಡೆಯುತ್ತಿತ್ತು. ಆದರೆ ವಾಜಪೇಯಿಯವರು ಹಿಂದಿಯಲ್ಲೇ ಮಾತಾಡಿ ಎಲ್ಲರನ್ನೂ ತಮ್ಮತ್ತ ಸೆಳೆಯುತ್ತಿದ್ದರು.</p>
<p>1958ರ ಆಗಸ್ಟ್ 20ರಂದು ನೆಹರೂರವರು ಯಾವುದೋ ಒಂದು ಚರ್ಚೆಯ ಸಂದರ್ಭದಲ್ಲಿ ತಮ್ಮ ಉತ್ತರವನ್ನು ಇಂಗ್ಲೀಷಿನಲ್ಲಿ ನೀಡಿದರು. ಹಿಂದಿಯಲ್ಲೂ ಸ್ವಲ್ಪ ಹೇಳಲು ಅಧ್ಯಕ್ಷರ ಬಳಿ ಅಪ್ಪಣೆ ಕೇಳಿದರು. ಆಗ ನೆಹರುರವರು ವಾಜಪೇಯಿಯವರ ಹೆಸರು ಹೇಳುತ್ತ ಭಾಷಣ ಶುರು ಮಾಡಿದರು. 'ನೆನ್ನೆ ಸುಮಾರು ಭಾಷಣಗಳು ಹಿಂದಿಯಲ್ಲಿ ನಡೆದವು. ಅವುಗಳಲ್ಲಿ ವಾಜಪೇಯಿಯವರ ಭಾಷಣವೂ ಇತ್ತು. ತಮ್ಮ ಭಾಷಣದಲ್ಲಿ ಅವರು ಒಂದು ಮಾತು ಹೇಳಿದ್ದರು ಮತ್ತು ನನ್ನ ಪ್ರಕಾರ ನಮ್ಮ ವಿದೇಶ ನೀತಿ ಏನಿದೆ ಅದು ಅವರ ಪ್ರಕಾರವೂ ಸರಿ ಇದೆ. ಅವರು ಇನ್ನೊಂದು ಮಾತು ಹೇಳಿದರು. ಮಾತಾಡಬೇಕಾದರೆ ವಾಣಿಯಿರಬೇಕು. ಆದರೆ ಮೌನವಾಗಿರಬೇಕಾದರೆ ವಾಣಿ ಮತ್ತು ವಿವೇಕ ಎರಡೂ ಬೇಕು ಎಂದು. ಇದು ನನಗೆ ತುಂಬಾ ಹಿಡಿಸಿತು. ಈ ವಿಚಾರದಲ್ಲಿ ನನ್ನ ಸಂಪೂರ್ಣ ಸಮ್ಮತಿಯಿದೆ.'</p>
<p>1965ರ ಫೆಬ್ರವರಿ 22ರಂದು ರಾಜ್ಯಸಭೆಯಲ್ಲಿ ರಾಜಭಾಷಾನೀತಿಯ ಬಗ್ಗೆ ಚರ್ಚೆ ಸಾಗಿತ್ತು. ಆಗ ವಾಜಪೇಯಿಯವರು ರಾಜ್ಯಸಭಾ ಸದಸ್ಯರಾಗಿದ್ದರು. ಹಿಂದಿ ಭಾಷೆಯನ್ನು ಕುರಿತಂತೆ ಅವರು ಸುದೀರ್ಘ ಭಾಷಣ ಮಾಡಿದರು. ತುಂಬಾ ಪರಿಣಾಮಕಾರಿ ಶೈಲಿಯಲ್ಲಿ ತಮ್ಮ ಭಾಷಣವನ್ನು ಪ್ರಾರಂಭಿಸಿದ ಅವರು ಹೀಗೆ ಹೇಳಿದರು. 'ಸಭಾಪತಿಯವರೇ.. ನನ್ನ ದೌರ್ಭಾಗ್ಯ. ಹಿಂದಿ ನನ್ನ ಮಾತೃಭಾಷೆಯಾಗಿದೆ. ನಾನು ಹಿಂದಿ ಬಳಕೆಯಿರದ ಪ್ರದೇಶದಲ್ಲಿ ಹುಟ್ಟಿದ್ದಿದ್ದರೆ ಚೆನ್ನಾಗಿರುತ್ತಿತ್ತು. ಏಕೆಂದರೆ ಆಗ ನಾನು ಹಿಂದಿ ಪರವಾಗಿ ಮಾತಾಡಿದ್ದರೆ ಅದಕ್ಕೆ ತೂಕ ಇರುತ್ತಿತ್ತು. ಹಿಂದಿ ಭಾಷೆಯನ್ನು ಸ್ವೀಕರಿಸಲು ಸ್ವತಃ ಹಿಂದಿ ಭಾಷೆಯವರೇ ಒಪ್ಪುತ್ತಿಲ್ಲ. ಹಿಂದಿಯ ಕೂಗು ಮೊದಲು ಹುಟ್ಟಿದ್ದೇ ಹಿಂದಿ ಬಳಕೆ ಇರದ ಪ್ರದೇಶದಲ್ಲಿ. ಸ್ವಾಮಿ ದಯಾನಂದರು, ಮಹಾತ್ಮಾ ಗಾಂಧಿಯವರು ಅಥವಾ ಬಂಗಾಳದ ನಾಯಕರುಗಳು ಹಿಂದಿ ಭಾಷಿಗರಾಗಿರಲಿಲ್ಲ.'</p>
<p>ಈ ಭಾಷಣದಲ್ಲಿ ವಾಜಪೇಯಿಯವರು ಅತಿ ಮುಖ್ಯವಾದ ಸಲಹೆ ನೀಡುತ್ತ ನೌಕರಿ ಮತ್ತು ಭಾಷೆಯ ಸಂಬಂಧ ಸಾರಿದರು. 'ಉದ್ಯೋಗಕ್ಕೆ ಸಂಬಂಧಿಸಿದ ಜಗಳವಿದೆಂದು ಹೇಳಲಾಗುತ್ತದೆ. ಮಕ್ಕಳ ಭವಿಷ್ಯ ಏನಾಗಬೇಕು? ಯುಪಿಎಸ್‍ಸಿ ಪರೀಕ್ಷೆಗಳಲ್ಲಿ ಇಂಗ್ಲೀಷಿನದೇ ಕಾರುಬಾರು. ಇಂಗ್ಲೀಷಿನ ಜೊತೆಗೆ ಹಿಂದಿ ಮತ್ತು ಒಂದು ಭಾರತೀಯ ಭಾಷೆಯ ಜ್ಞಾನ ಅನಿವಾರ್ಯವಾಗುವಂತೆ ನಿಯಮವಿರಲಿ. ಇವತ್ತಿನವರೆಗೂ ಸಹ ಹಿಂದಿ ರಾಜ್ಯಗಳಲ್ಲಿ ತ್ರಿಭಾಷಾ ಸೂತ್ರ ಅನ್ವಯವಾಗಿಲ್ಲ. ಅದು ಅನ್ವಯವಾಗಬೇಕು. ಉದ್ಯೋಗ ಸಂಪಾದನೆಗೆ ಆ ಭಾಷೆಯ ಕಲಿಕೆಯ ಅವಶ್ಯಕತೆಯಿಲ್ಲ ಎಂದರೆ ಯಾರೂ ಅದನ್ನು ಕಲಿಯುವುದಿಲ್ಲ. ಯುಪಿಎಸ್‍ಸಿ ಪರೀಕ್ಷೆಗಳಲ್ಲಿ ವಿದ್ಯಾರ್ಥಿಗಳಿಗೆ ತಮ್ಮ ಮಾತೃಭಾಷೆಯ ಜೊತೆಗೆ ಮತ್ತೊಂದು ಭಾರತೀಯ ಭಾಷೆ ಕಲಿಯಬೇಕೆಂದು ಕಡ್ಡಾಯ ಮಾಡಬೇಕು' ಎಂದು ಅವರು ಹೇಳುತ್ತಿದ್ದರು.</p>
<p>ಅದೇ ಸಮಯದಲ್ಲಿ ಹಿಂದಿ ಭಾಷೆಯ ವಿರೋಧಿ ಆಂದೋಲನಗಳು ಮದ್ರಾಸಿನ ಕೆಲವು ಪ್ರದೇಶಗಳಲ್ಲಿ ನಡೆಯುತ್ತಿದ್ದವು. ಈ ಆಂದೋಲನಗಳನ್ನು ದೃಷ್ಟಿಯಲ್ಲಿಟ್ಟುಕೊಂಡು ವಾಜಪೇಯಿಯವರು ಹೀಗೆ ನುಡಿದರು, 'ನಾನು ಬೆದರಿಕೆಯನ್ನು ಬಯಸುವುದಿಲ.್ಲ ಮದ್ರಾಸಿನಲ್ಲಿ ಹಿಂದಿ-ವಿರೋಧಿ ಚಳುವಳಿ ನಡೆಯುತ್ತಿದೆ ಎಂದರೆ ದೇಶದ ಬೇರೆ ಪ್ರದೇಶಗಳಲ್ಲೂ ಅದರ ಪ್ರಭಾವವಾಗಬಹುದು. ಭಾಷೆಯನ್ನು ಗಮನದಲ್ಲಿಟ್ಟುಕೊಂಡು ದೇಶಭಕ್ತಿಯ ಒರೆ ಹಚ್ಚಬೇಡಿ. ನಾವು ರಾಷ್ಟ್ರದ ಏಕತೆಯನ್ನು ಬಯಸುತ್ತೇವೆ. ಇಂಗ್ಲೀಷಿನ ಮೂಲಕ ರಾಷ್ಟ್ರದ ಏಕತೆಯನ್ನು ಬಯಸುವವರಿಗೆ ರಾಷ್ಟ್ರದ ಏಕತೆಯ ನಿಜವಾದ ಅರ್ಥ ತಿಳಿದಿಲ್ಲ. ಎಲ್ಲಿಯವರೆಗೆ ನಮ್ಮ ಭಾರತೀಯ ಭಾಷೆಗಳು ತಮ್ಮ ತಮ್ಮ ಅರ್ಹತೆಯನ್ನು ಪಡೆಯುವುದಿಲ್ಲವೊ ಅಲ್ಲಿಯವರೆಗೆ ರಾಷ್ಟ್ರದ ಏಕತೆ ಸಾಧ್ಯವಿಲ್ಲ. ಕೇವಲ ಶೇ. ಎರಡರಷ್ಟಿರುವ ಇಂಗ್ಲೀಷ್ ಬಲ್ಲವರು ನಮ್ಮನ್ನೆಲ್ಲ ಗುಲಾಮರನ್ನಾಗಿ ಮಾಡಿಕೊಳ್ಳಲು ಹಿಂದಿಯನ್ನು ದ್ವೇಷಿಸುತ್ತಿದ್ದಾರೆ ಎಂದು ಸಾಮಾನ್ಯ ಜನರಿಗೆ ಅರ್ಥವಾದರೆ ಇಂಗ್ಲೀಷು ಇರುವುದೇ ಇಲ್ಲ.'</p>
<p>ಒಮ್ಮೆ ವಾಜಪೇಯಿಯವರು ಅಮೇರಿಕಾ ಪ್ರವಾಸದಲ್ಲಿದ್ದಾಗ ಅಲ್ಲಿನ ಅನಿವಾಸಿ ಭಾರತೀಯರು ವಾಜಪೇಯಿಯವರಿಗೆ ಸನ್ಮಾನ ಕಾರ್ಯಕ್ರಮವನ್ನು ಏರ್ಪಡಿಸಿದ್ದರು. ಈ ಸಭೆಯಲ್ಲಿ ವಾಜಪೇಯಿಯವರು ಏನು ಹೇಳಿದರೆಂದರೆ, 'ಈ ವೇದಿಕೆಯ ವಿಶೇಷತೆಯೇ ಹಾಗೆ. ಇದರ ಮೇಲೆ ತಾನೇ ಸ್ವತಃ ಕೂತಿರಲಿ ಅಥವಾ ಯಾರೇ ಆತನನ್ನು ಕೂಡಿಸಿರಲಿ, ತನ್ನ ಬಗ್ಗೆ ಏನು ಮಾತಾಡಲಾಗುತ್ತಿದೆ ಎಂದು ಆತನಿಗೇ ಕೇಳಿಸುವುದಿಲ್ಲ್ಲ. ಇಂಥ ಸಂದರ್ಭದಲ್ಲಿ ಹೊಗಳಿಕೆಯ ಸೇತುವೆಯನ್ನು ಕಟ್ಟಲಾಗುತ್ತದೆ. ನಮಗೆಲ್ಲ ಗೊತ್ತು ಅದು ಎಷ್ಟು ದುರ್ಬಲವೆಂದು. ನದಿ ದಾಟಲು ಸೇತುವೆ ಬೇಕೇ ಬೇಕು ನಿಜ. ಆದರೆ ಅದರ ಮೇಲೆ ಮನೆಯಾಗಲೀ, ಮತ್ತೊಂದಾಗಲೀ ಕಟ್ಟಲಾಗುವುದಿಲ್ಲ. ಹಿಂದಿ ಭಾಷೆಯಲ್ಲಿ ಒಂದು ಅಲಂಕಾರವಿದೆ. ಅದರ ಹೆಸರು ಅತಿಶಯೋಕ್ತಿ ಅಲಂಕಾರ ಎಂದು, ಮಾತಿನಲ್ಲಿ ಅತಿಯಾದ ವರ್ಣನೆ ಮಾಡುವುದು ಎಂದು ಅದರರ್ಥ. ಕೇವಲ ಹುಳಿ ಉಪ್ಪುಕಾರ ಹಾಕಿ ಬೆರೆಸುವುದಷ್ಟೇ ಅಲ್ಲ, ಸಕ್ಕರೆ-ಬೆಲ್ಲ ಬೆರೆಸಿ ಮಾತಾಡುವುದು ಎಂದರ್ಥ. ಎದುರಿಗೆ ಮಾತಾಡುವಾಗ ಕೆಟ್ಟದ್ದನ್ನು ತೋರುವುದಿಲ್ಲ ನಾವು. ಆದರೆ ಹಿಂದೆ ಮಾಡುವುದೆಲ್ಲಾ ಬರೀ ಕೆಟ್ಟದ್ದೇ. ತಾವೆಲ್ಲ ನನ್ನನ್ನು ಸ್ವಾಗತಿಸಿದ್ದ್ದಕ್ಕೆ ನಾನು ಆಭಾರಿಯಾಗಿದ್ದೇನೆ. ಹೃದಯ ತುಂಬಿ ಧನ್ಯವಾದ ಹೇಳುತ್ತೇನೆ. ತಮ್ಮೆಲ್ಲರ ಸ್ವಾಗತಿಸುವಿಕೆಯಲ್ಲಿ ಯಾವುದೇ ಆಡಂಬರವಿಲ್ಲ, ಕೃತಕತೆಯಿಲ್ಲ.'</p>
<p>ಇದೇ ಸಭೆಯಲ್ಲಿ ವಾಜಪೇಯಿಯವರು ತಾವು ಸಂಯುಕ್ತರಾಷ್ಟ್ರದಲ್ಲಿ ಮಾಡಿದ ಹಿಂದಿ ಬಗೆಗಿನ ಭಾಷಣದ ವಿಚಾರವನ್ನು ಸವಿಸ್ತಾರವಾಗಿ ಪ್ರಸ್ತಾಪಿಸಿದರು. ಅವರು ಹೀಗೆ ಹೇಳಿದರು, 'ನಾನು ಸಂಯುಕ್ತರಾಷ್ಟ್ರದಲ್ಲೂ ಹಿಂದಿಯಲ್ಲೇ ಮಾತಾಡಿದೆ. ಅಲ್ಲಿಗೆ ತೆರಳುವ ಯಾವ ಭಾರತೀಯನೇ ಆಗಲಿ ಸಾಮಾನ್ಯವಾಗಿ ಹಿಂದಿಯಲ್ಲಿ ಮಾತಾಡುವುದಿಲ್ಲ. ನನಗಿನ್ನೂ ನೆನಪಿದೆ, ತುರ್ತುಪರಿಸ್ಥಿತಿಯ ಸಮಯದಲ್ಲಿ ನಾವೆಲ್ಲಾ ಜೈಲಲ್ಲಿದ್ದೆವು. ಆ ಸಮಯದಲ್ಲಿ ಮಾರಿಷಸ್‍ನಲ್ಲಿ ಹಿಂದಿ ಸಮ್ಮೇಳನ ನಡೆಯುತ್ತಿತ್ತು. ಜೈಲಲ್ಲಿದ್ದುಕೊಂಡೇ ನಾನು ಸಮ್ಮೇಳನದ ವಿವರಗಳನ್ನು ಓದುತ್ತಿದ್ದೆ. ಸಂಯುಕ್ತರಾಷ್ಟ್ರ ಸಂಘಕ್ಕೆ ತೆರಳುವ ಭಾರತದ ಯಾವ ಪ್ರತಿನಿಧಿಯೇ ಆಗಲಿ ಆತ ಹಿಂದಿಯಲ್ಲೇ ಮಾತಾಡಬೇಕು ಎಂಬ ನಿರ್ಣಯವನ್ನು ಅಲ್ಲಿ ಮಂಡಿಸಲಾಯಿತು. ಮುಂದೆ ಯಾವತ್ತೇ ಆಗಲಿ ನನಗೆ ಸಂಯುಕ್ತರಾಷ್ಟ್ರಕ್ಕೆ ಭಾರತದ ಪ್ರತಿನಿಧಿಯಾಗಿ ಹೋಗುವ ಅವಕಾಶ ಬಂದರೆ ಆಗ ಖಂಡಿತವಾಗಿಯೂ ಹಿಂದಿಯಲ್ಲೇ ಮಾತಾಡುತ್ತೇನೆ ಎಂದು ನಿಶ್ಚಯ ಮಾಡಿಬಿಟ್ಟೆ. ಅಲ್ಲಿಗೆ ಹೋಗುವ ಅವಕಾಶವೆಲ್ಲಿ ಸಿಗುತ್ತದೆ ಎಂಬ ಪ್ರಶ್ನೆ ಮನದಲ್ಲಿ ಮೂಡಲೇ ಇಲ್ಲ. ಆದರೆ ಕಾಲಚಕ್ರ ತಿರುಗಿದಂತೆ ಸಂಯುಕ್ತರಾಷ್ಟ್ರದಲ್ಲಿ ಭಾರತದ ಪ್ರತಿನಿಧಿಯಾಗಿ ನನ್ನ ಅಭಿಪ್ರಾಯಗಳನ್ನು ಹೇಳುವ ಅವಕಾಶ ಬಂದೊದಗಿತು. ಆ ಸಂಯುಕ್ತರಾಷ್ಟ್ರದಲ್ಲಿ ಬಹುತೇಕ ದೇಶಗಳ ಪ್ರತಿನಿಧಿಗಳು ತಮ್ಮ ತಮ್ಮ ಭಾಷೆಗಳಲ್ಲೇ ಮಾತಾಡುತ್ತಾರೆ. ಯಾವ ಭಾಷೆಯಲ್ಲೇ ಮಾತಾಡಲಿ ಅನುವಾದದ ವ್ಯವಸ್ಥೆ ಇರುತ್ತದೆ.'</p>
<p>ವಾಜಪೇಯಿಯವರು ಏನು ಹೇಳುತ್ತಿದ್ದರೆಂದರೆ, 'ವಿಯೆಟ್ನಾಂ ಸ್ವತಂತ್ರವಾದ ಮೇಲೆ ಸಂಯುಕ್ತರಾಷ್ಟ್ರದಲ್ಲಿ ಅದು ಸ್ಥಾನ ಪಡೆಯಿತು. ಅವರು ಫ್ರೆಂಚ್ ಭಾಷೆಯಲ್ಲಿ ಮಾತಾಡುವರೆಂದು ನಾವೆಲ್ಲ ತಿಳಿದಿದ್ದೆವು. ಆದರೆ ವಿಯಟ್ನಾಮಿನ ಪ್ರತಿನಿಧಿ ಹಾಗೆ ಮಾಡಲಿಲ್ಲ, ಆತ ತನ್ನ ಭಾಷೆಯಾದ ವಿಯೆಟ್ನಾಮಿಯಲ್ಲೇ ಮಾತಾಡಿದ. ಹಿಂದಿಯವರಂತೂ ಕೋಟಿಗಟ್ಟಲೆ ಇದ್ದಾರೆ. ನೀವೆಲ್ಲ ಹಿಂದಿ ಮಾತಾಡುತ್ತೀರಲ್ಲ, ಅದರಲ್ಲೇ ಮಾತಾಡಿ ಎಂದು ನಾನು ನನ್ನ ನೇಪಾಳಿ ಮಿತ್ರರಿಗೆ ಹೇಳುತ್ತಿರುತ್ತೇನೆ. ನಾನು ಪಾಕೀಸ್ತಾನಿ ಹಾಗೂ ಬಾಂಗ್ಲಾದವರಿಗೂ ನಿಮ್ಮ ನಿಮ್ಮ ಭಾಷೆಯಲ್ಲಿಯೇ ಮಾತಾಡಿ ಎಂದು ಕರೆಕೊಟ್ಟೆ. ಆದರೆ ಅದು ಸಾಧ್ಯವಾಗಲಿಲ್ಲ. ನಾನಿಲ್ಲಿ ಭಾಷೆಯ ವಿವಾದವನ್ನು ಬೆಳೆಸಲು ಇಚ್ಛಿಸುವುದಿಲ್ಲ. ಭಾಷೆಯು ಭಾವನೆಯನ್ನು ವ್ಯಕ್ತಪಡಿಸಲು ಇರುವ ಮಾಧ್ಯಮವಾಗಿದೆ. ಯಾವ ಭಾಷೆಯಲ್ಲಿ ನೀವು ಚೆನ್ನಾಗಿ ಮಾತಾಡಬಲ್ಲಿರೋ ಅದರಲ್ಲೇ ಮಾತಾಡುವುದೊಳ್ಳೆಯದು.'</p>
<p>ಮತ್ತೆ ಅವರು ಮುಂದುವರೆಸಿದರು, 'ಮಿತ್ರರೇ ಎಲ್ಲ ಭಾಷೆಗಳೂ ನಮಗೆ ಪ್ರಿಯವೇ. ಆದರಣೀಯವಾದವುಗಳೇ. ನಾನು ಸಂಯುಕ್ತರಾಷ್ಟ್ರ ಸಂಘದಲ್ಲಿ ಹಿಂದಿಯಲ್ಲಿ ಮಾತಾಡಿದಾಗ ನನ್ನ ಕೆಲವು ದಕ್ಷಿಣದ ಮಿತ್ರರು, ತಮಿಳಿನವರು ಒಂದು ವೇಳೆ ಪ್ರಧಾನಿ ಅಥವಾ ವಿದೇಶ ಮಂತ್ರಿಯಾದರೆ ಏನು ಮಾಡಬೇಕು? ಎಂದು ಕೇಳಿದರು. ಅವರು ತಮಿಳಿನಲ್ಲೇ ಮಾತಾಡುವರು. ಇಡೀ ಪ್ರಪಂಚವೇ ಆಲಿಸುವುದು. ಜನಗಳ ಮನಸ್ಸಿನಲ್ಲಿ ತಮ್ಮ ಭಾಷೆ ಬಗ್ಗೆ ಅಭಿಮಾನವಿರಬೇಕು, ಇದು ಸ್ವಾಭಾವಿಕವಾದುದು. ವ್ಯಾವಹಾರಿಕ ದೃಷ್ಟಿಯಲ್ಲಿ ನಾವು ಹಿಂದಿಯನ್ನು ಬಳಸುತ್ತೇವೆ.'</p>
<p>ಸಂಯುಕ್ತರಾಷ್ಟ್ರದ ಮಹಾಸಭೆಯಲ್ಲಿ ಒಬ್ಬ ಭಾರತೀಯ ನಾಯಕನ ಹಿಂದಿಯಲ್ಲಿನ ಮೊದಲ ಭಾಷಣ ಇದಾಗಿತ್ತು. ಈ ಭಾಷಣದಿಂದ ಇಡೀ ದೇಶದಲ್ಲಿ ಅವರ ಬಗೆಗಿನ ಗೌರವ ಮತ್ತಷ್ಟು ಹೆಚ್ಚಿತು. ಅಮೇರಿಕಾದಿಂದ ವಾಪಸ್ಸು ಬಂದ ಮೇಲೆ ವಾಜಪೇಯಿಯವರು ಈ ಕವಿತೆ ಬರೆದರು.</p>
<p class="text-center">ಮೊಳಗಿತು ಹಿಂದಿ ವಿಶ್ವದಲ್ಲಿ<br /> ಸ್ವಪ್ನವಾಯಿತು ಸಾಕಾರ<br /> ರಾಷ್ಟ್ರಸಂಘದ ವೇದಿಕೆಯಲ್ಲಿ<br /> ನೋಡು.. ಹಿಂದಿಯ ಜಯಕಾರ<br /> ಹಿಂದಿಯಲ್ಲೆ ಮಾತಾಡಿದನು ಹಿಂದು<br /> ನೋಡು.. ಸ್ವಭಾಷಾ ಪ್ರೇಮ<br /> ಅಚ್ಚರಿಯಲಿ ಕಂಪಿಸಿತು ವಿಶ್ವ<br /> ಹೇಳು ಕೈದಿ ಕವಿರಾಯನೇ<br /> ಅನುಕರಣೆಯ ಮಾಯೆ ತೊಲಗಿತು<br /> ಧನ್ಯಳಾದಳು ಭಾರತಾಂಬೆ<br /> ಸ್ನೇಹದ ನದಿಯ ಕಟ್ಟೆಯೊಡೆಯಿತು</p>
<p>ವಾಜಪೇಯಿಯವರ ರಚನೆಗಳಲ್ಲಿ ಭಾಷೆ ಮೇಲಿನ ಅವರ ಪ್ರೇಮವು ಹೊಳೆಹೊಳೆದು ಹರಿಯುವುದನ್ನು ಕಾಣಬಹುದು. ಅವರ ಕವಿತೆಗಳಲ್ಲಿ ಅಂತವ್ರ್ಯಾಪಿ ಚೇತನವು ಹಾಸು ಹೊಕ್ಕಾಗಿದೆ. ಅವರ ಕವಿತೆಗಳಲ್ಲಿ ಬದುಕಿನ ಪುಟಗಳು ತಮಗೆ ತಾವೇ ತೆರೆದುಕೊಳ್ಳುತ್ತಾ ಹೋಗುತ್ತವೆ. ಮಾತ್ರವಲ್ಲಾ ಅವುಗಳನ್ನು ಅರ್ಥಮಾಡಿಕೊಳ್ಳಲು ಪ್ರಯತ್ನಪಟ್ಟಿದ್ದೇ ಆದರೆ ಅವುಗಳ ಮೂಲಕ ಅವರ ವ್ಯಕ್ತಿತ್ವದ ಪರಿಚಯವನ್ನು ಮಾಡಿಕೊಳ್ಳಬಹುದು.</p>
<p>ವಾಜಪೇಯಿಯವರಿಗೆ ಪ್ರಿಯನಾದ ಕವಿ ಭಕ್ತಿಪಂಥದ ಕಬೀರ್. ಕಬೀರರು ಊಟ ತಿಂಡಿಗಳ ಪರಿವೆಯಿಲ್ಲದೆ ಸಂತಸದಿಂದಿದ್ದ ಕವಿ. ವಾಜಪೇಯಿಯವರ ವ್ಯಕ್ತಿತ್ವ ಹಾಗೂ ಕಬೀರರ ವ್ಯಕ್ತಿತ್ವದಲ್ಲಿ ಅಂತರವೇ ಇಲ್ಲ. ಕಬೀರರನ್ನು ಉದಾಹರಿಸುತ್ತ ವಾಜಪೇಯಿಯವರು ತಮ್ಮ ಬದುಕಿನ ಕ್ಯಾನ್‍ವಾಸನ್ನು ತುಂಬ ಪ್ರಾಮಾಣಿಕವಾಗಿ ಅಲಂಕರಿಸುತ್ತಾರೆ. ವಾಜಪೇಯಿಯವರು ಕಬೀರರಂತೆ ಚಾದರವನ್ನು 'ಜಸ್ ಕೀ ತಸ್ ಧರ್ ದೀನೀ ಚದರಿಯಾ' ದಂತೆ ಇಟ್ಟುಕೊಳ್ಳುವುದಿಲ್ಲ. ಬದಲಾಗಿ ಜೈಸೀ ಕೀ ತೈಸೀ ನಹೀಂ, ಜೈಸೀ ಹೈ ವೈಸೀ ಹೀ ಸಹೀ' ಎಂದು ಹೇಳುತ್ತಾರೆ. ಅಂದರೆ ಹೇಗಿರಬೇಕೋ ಹಾಗಿರುವುದಲ್ಲ ಬದಲಾಗಿ ಹೇಗಿರುತ್ತೋ ಹಾಗಿರುವುದು. ಆ ಚಾದರದ ಮೇಲೆ ಏನಾದರೂ ಕಲೆ ಇದ್ದರೆ ಯಾವುದೇ ಮುಜುಗರವಿಲ್ಲದೆ ಹೊದೆಯಬೇಕೆಂದು ಅರ್ಥ. ಅಂದರೆ ಸತ್ಯವನ್ನು ಸ್ವೀಕರಿಸಲು ಹಿಂಜರಿಕೆಯೇಕೆ ಎನ್ನುತ್ತಾರೆ. ಇರುವುದನ್ನು ಇದ್ದಂತೆ ಒಪ್ಪಿಕೊಳ್ಳಬೇಕು ಎಂಬ ಸಿದ್ಧಾಂತ ಅದು. ಅವರ ಜೀವನ ತೆರೆದ ಪುಸ್ತಕದಂತೆ. ತಮ್ಮ ಯಾವುದೇ ವ್ಯವಹಾರದಲ್ಲಿ ಮುಚ್ಚುಮರೆ ಮಾಡಿದವರಲ್ಲ. ಸಂಘದ ಪ್ರಚಾರಕರಾಗಿದ್ದ ಅವರು ಮದುವೆ ಮಾಡಿಕೊಳ್ಳಲಿಲ್ಲ. ಆದರೆ 'ನಾನು ಬ್ರಹ್ಮಚಾರಿಯಲ್ಲ, ಕುಮಾರ' ಎಂದು ಹೇಳುತ್ತಿದ್ದರು. ಬಿಜೆಪಿ ಮತ್ತು ಜನಸಂಘದ ನಾಯಕರು ಸಾರ್ವಜನಿಕವಾಗಿ ಎಲ್ಲರೆದುರಿಗೆ ತಮ್ಮ ಮಾಂಸಾಹಾರದ ಅಥವಾ ಮಧ್ಯಪಾನದ ವಿಷಯ ಎತ್ತುವುದಿಲ್ಲ. ಆದರೆ ವಾಜಪೇಯಿಯವರು ಯಾವತ್ತೂ ತಮ್ಮ ಈ ಎರಡು ಅಭ್ಯಾಸಗಳನ್ನು ಮುಚ್ಚಿಡಲಿಲ್ಲ. ನಾನು ಏನಾಗಿದ್ದೇನೆಯೋ ಅದರಲ್ಲಿ ಮುಚ್ಚಿಡುವುದೇನಿದೆ..? ಅದನ್ನು ನಾನೊಪ್ಪುವುದಿಲ್ಲ. ಆದರೆ ಹಿಂದೂಸ್ತಾನದಲ್ಲಿ ಅದೂ ರಾಜಕಾರಣದಲ್ಲಿ ಈ ರೀತಿ ಮುಕ್ತಮನಸ್ಸಿನಿಂದ ಮಾತಾಡುವುದು ಬಹಳ ಕಷ್ಟ. ವಾಜಪೇಯಿಯವರು ಬರೆಯುತ್ತಾರೆ.</p>
<p class="text-center">ಕಬೀರರ ಚಾದರದಲಿ ಹೊಸ ಗಂಟು ಕಾಣುತಿದೆ<br /> ಮನದ ಗಂಟು ಬಿಚ್ಚುವುದು ಬಹಳ ಕಷ್ಟ<br /> ಏನೇನೋ ಮೆತ್ತಿಕೊಂಡ ಬದುಕನ್ನು<br /> ನದಿ ಘಟ್ಟಗಳಲಿ ತೊಳೆಯಲಾಗುವುದಿಲ್ಲ<br /> ಹೀಗೇ ಇರಬೇಕೆಂಬ ನಿಯಮ ಬೇಡ<br /> ಹೇಗಿದೆಯೋ ಹಾಗೇ ಇರಬೇಕುಕಬೀರರ ಚಾದರ ಸಿಗಬೇಕಾದರೆ ಪುಣ್ಯಮಾಡಿರಬೇಕು<br /> ಕಬೀರರ ಚಾದರ ಹೊಸ ಗಂಟಿನಿಂದ ಎದ್ದು ಕಾಣುತಿದೆ</p>
<p>1944-45ರ ಮಾತು. ಆಗ ವಾಜಪೇಯಿಯವರು ಕಾನ್ಪುರದಲ್ಲಿ ವಿಕ್ಟೋರಿಯಾ ಕಾಲೇಜಿನ ವಿದ್ಯಾರ್ಥಿಸಂಘದ ಅಧ್ಯಕ್ಷರಾಗಿದ್ದರು. ವಾರ್ಷಿಕೋತ್ಸವದಲ್ಲಿ ಒಂದು ಕವಿ ಸಮ್ಮೇಳನ ಮಾಡುವುದೆಂದು ನಿಶ್ಚಯಮಾಡಲಾಯಿತು. ಪ್ರಸಿದ್ಧ ಕವಿಗಳನ್ನು ಕರೆಸಲಾಯಿತು. ಆ ದಿನಗಳಲ್ಲಿ ಪ್ರೊಫೆಸರ್ ಜಾನಿಸಾರ್ ಅಖ್ತಾರ್ ಎಂಬುವರು ಉರ್ದು ವಿಭಾಗದ ಪ್ರಾಧ್ಯಾಪಕರಾಗಿದ್ದರು. ಈ ಸಮ್ಮೇಳನದಲ್ಲಿ ಮಜಾಜ್ ಲಖ್ನವಿ, ತನ್ಮಯ್ ಬುಖಾರಿಯಾ ಮತ್ತು ಶೈಲ ಚತುರ್ವೇದಿ ಮುಂತಾದವರು ಬಂದಿದ್ದರು. ಮಜಾಜ್ ಮತ್ತು ಶಿವಮಂಗಲ `ಸುಮನ್' ರವರು ಅದೇ ಕಾಲೇಜಿನಲ್ಲಿ ಲೆಕ್ಚರರ್ ಆಗಿದ್ದರು. ಸುಮನ್ ರವರೂ ಕೂಡ ಮನೆಯಲ್ಲೇ ಕವಿಗೋಷ್ಠಿ ಇಟ್ಟುಕೊಂಡು. ಇತ್ತ ಕಾಲೇಜಿನಲ್ಲಿ ಕವಿಗೋಷ್ಠಿ ಶುರುವಾಗಬೇಕು. ಸ್ಥಳೀಯ ಕವಿಗಳು ವಾಚನ ಶುರು ಮಾಡಿದರು. ವಾಜಪೇಯಿಯವರು ಕವಿಗಳನ್ನು ಕರೆಯಲು ಯಾರನ್ನೋ ಸುಮನ್ ರವರ ಮನೆಗೆ ಕಳಿಸಿದರು. ಅಲ್ಲಿ ನೋಡಿದರೆ ಬೇರೊಂದು ಕವಿಗೊಷ್ಠಿ ಶುರುವಾಗಿದೆ. ವಿಷಯ ತಿಳಿದ ಕೂಡಲೇ ವಾಜಪೇಯಿಯವರು ತಮ್ಮ ಗುರುಗಳ ಗೌರವವನ್ನು ಕಾಪಾಡುವುದಕ್ಕೋಸ್ಕರ ಕಾಲೇಜಿನ ಕವಿಗೋಷ್ಠಿಯನ್ನು ನಿಲ್ಲಿಸಲಾಗಿದೆಯೆಂದು ಘೋಷಿಸಿದರು.</p>
<p>ಒಮ್ಮೆ ಆಗ್ರಾದ ಕಾಲೇಜಿನಲ್ಲಿ ಸ್ಪರ್ಧೆ ಇತ್ತು. ಆಗ ವಾಜಪೇಯಿಯವರು ಬಿ.ಎ. ಓದುತ್ತಿದ್ದರು. ಕಾಲೇಜಿನಲ್ಲಿ ಹೆಣ್ಣು ಮಕ್ಕಳ ಒಂದು ಹಾಸ್ಟೆಲ್ ಇತ್ತು. ಅದರ ಹೆಸರು ಡೆವಿಸ್ ಹಾಸ್ಟೆಲ್. ಗ್ವಾಲಿಯರ್‍ನ ಕವಿಗಳನ್ನು ಕೀಟಲೆ ಮಾಡಬೇಕೆಂದು ಹುಡುಗಿಯರೆಲ್ಲ ತೀರ್ಮಾನಿಸಿದರು. ಸ್ಪರ್ಧೆ ಶುರುವಾಗುವುದಕ್ಕೆ ಮೊದಲೇ ಅವರೆಲ್ಲ ಮುಂದೆ ಬಂದು ಕೂತಿದ್ದರು. ವೀರೇಂದ್ರ ಮಿಶ್ರ ಎಂಬ ಕವಿಯನ್ನು ಕೀಟಲೆ ಮಾಡಿದ್ದನ್ನು ನೋಡಿ ಅವರ ಜೊತೆಗಿನ ಕವಿಯೊಬ್ಬರು ಸಭೆಯಿಂದ ಮಾಯವಾದರು. ಆಗ ವಾಜಪೇಯಿಯವರು ತಮ್ಮ ವೀರರಸದ ಕವಿತೆ ವಾಚಿಸಿದರು.</p>
<p class="text-center">ನಲವತ್ತೆರಡನೇ ಆಗಸ್ಟ್ ಒಂಭತ್ತರ ಸ್ವರ್ಣಮಯ ರಕ್ತ ಪ್ರಭಾತ<br /> ಕಣ್ಣೀರಿನ ಕಾರಾಗೃಹದಲಿ ಉರಿಯಿತು ಕಾರಿರುಳು</p>
<p>ಹೀಗೆ ಅವರು ಕವಿತೆ ಶುರು ಮಾಡಿದರು. ಅಷ್ಟರಲ್ಲಿ ಆ ಹುಡುಗಿಯರೆಲ್ಲ 'ಪ್ರಭಾತ ಪ್ರಭಾತ' ಎಂದು ಕೂಗತೊಡಗಿದರು. ವಾಜಪೇಯಿಯವರು ಗಲಿಬಿಲಿಗೊಂಡರು. ಅಧೀರರಾದರೂ ಕೂಡಲೇ ಸಾವರಿಸಿಕೊಂಡರು. ನೋಡ ನೋಡುತ್ತಿದ್ದಂತೆ ಅವರು ಪೂರ್ಣ ಮಗ್ನರಾಗಿ ವಾಚಿಸತೊಡಗಿದರು. ಆಗ ಕವಿಗೋಷ್ಠಿಯ ಕಳೆಯೇ ಬದಲಾಯಿತು.</p>
<p>ಆಗ್ರಾದ ಕಾಲೇಜಿನಲ್ಲಿ ಕವಿತೆ ವಾಚನ ಮಾಡಲು ಬಂದಿದ್ದ ವಾಜಪೇಯಿಯವರು ಸೆಂಟ್ ಜಾನ್ಸ್ ಹಾಸ್ಟೆಲ್‍ನಲ್ಲಿ ತಮ್ಮ ಸ್ನೇಹಿತರೊಡನೆ ಇಳಿದುಕೊಂಡಿದ್ದರು. ಸ್ಪರ್ಧೆಗೆ ಹೋಗುವುದಕ್ಕಿಂತ ಮುಂಚೆ ತಮ್ಮ ಸ್ನೇಹಿತನಾದ ರಾಮ್ ಕುಮಾರ್ ಚತುರ್ವೇದಿಯೊಡನೆ ಬಚ್ಚಲಿಗೆ ಹೋದರು. ಅಲ್ಲೇ ಎತ್ತರದ ಧ್ವನಿಯಲ್ಲಿ ಕವಿತೆ ವಾಚಿಸತೊಡಗಿದರು. ನಂತರ ಸ್ನೇಹಿತ ತನ್ನ ಕವಿತೆ ವಾಚಿಸಿದ. ಬಚ್ಚಲಲ್ಲೇ ಸಣ್ಣ ಕವಿಗೋಷ್ಠಿ ಮುಗಿದ ನಂತರ ಅವರುಗಳು ಬಚ್ಚಲುಗಳಿಂದ ಈಚೆ ಬಂದು ನೋಡುತ್ತಾರೆ ! ಸುಮಾರು 50-60 ವಿದ್ಯಾರ್ಥಿಗಳು ಕವಿತೆ ಕೇಳುತ್ತಿದ್ದಾರೆ. ಚಪ್ಪಾಳೆ ತಟ್ಟುತ್ತಿದ್ದಾರೆ !</p>
<p>ಹೆಚ್ಚಿನ ದಿನಗಳು ವಾಜಪೇಯಿಯವರೊಡನೆ ಕಳೆದ ಅವರ ಸಹಾಯಕರಾದ ಶಿವಕುಮಾರ್ ಹೇಳುತ್ತಾರೆ, 'ವಾಜಪೇಯಿಯವರನ್ನು ತುಂಬಾ ಚೆನ್ನಾಗಿ ಅರ್ಥಮಾಡಿಕೊಳ್ಳಬೇಕೆಂದರೆ ಅವರ ಕವಿತೆಗಳನ್ನು ಅಭ್ಯಸಿಸಬೇಕು. ಆ ಕವಿತೆಗಳಲ್ಲಿ ಗಾಢವಾದ ಭಾವವಿದೆ. ಅವರು ತಮ್ಮ ಪ್ರತಿ ಜನ್ಮದಿನದಂದು ಕವಿತೆ ರಚಿಸುತ್ತಿದ್ದರು. ಪ್ರಧಾನಿಯಾದ ಮೇಲೆ ಬರೆಯುವುದು ಸ್ವಲ್ಪ ಕಡಿಮೆಯಾದಂತಾಯಿತು. ಮತ್ತೆ ಯಾವಾಗಲಾದರೂ ಏನಾದರೂ ಹೊಳೆದರೆ ಅಲ್ಲೇ ಸಣ್ಣ ಕಾಗದದಲ್ಲಿ ಬರೆದಿಡುತ್ತಿದ್ದರು. 1988ರಲ್ಲಿ ಅವರು ಅಮೇರಿಕಾಗೆ ಹೋಗಿದ್ದಾಗ, ಅಲ್ಲಿ ಅವರ ಮಿತ್ರರಾದ ಡಾ|| ಮೋದಿಯವರಲ್ಲಿ ಇಳಿದುಕೊಂಡಿದ್ದರು. ಅವರು 'ಹೇಗೂ ಇಲ್ಲಿಗೆ ಬಂದಿದ್ದೀರಿ. ಒಮ್ಮೆ ಏಕೆ ಟೆಸ್ಟ್ ಮಾಡಿಸಿಕೊಳ್ಳಬಾರದು' ಎಂದರು. ಟೆಸ್ಟಿನ ರಿಪೋರ್ಟ್ ಬಂದಾಗ ಸ್ವಲ್ಪ ಏರುಪೇರಿದೆಯೆಂದು ಗೊತ್ತಾಯಿತು. ಕ್ಯಾನ್ಸರ್‍ನ ಚಿಹ್ನೆ ಕಾಣಿಸಿತು. ಆಗ ಅವರು 'ಸಾವಿನಿಂದ ಸ್ತಬ್ಧನಾದೆ' ಎಂಬ ಕವಿತೆ ಬರೆದು ಬೊಂಬಾಯಿಯಲ್ಲಿರುವ ಧರ್ಮವೀರ್ ಭಾರತಿಯವರಿಗೆ ಇದನ್ನು ತಲುಪಿಸಿ ಎಂದು ನನ್ನ ಕೈಗೆ ಕೊಟ್ಟರು.</p>
<p class="text-center">ಸಾವಿನಿಂದ ಸ್ತಬ್ಧನಾದೆ<br /> ಸೆಣಸಬೇಕೆಂಬ ಆಸೆ ನನ್ನದಾಗಿರಲಿಲ್ಲ<br /> ತಿರುವಿನಲ್ಲಿ ಸಿಗೋಣವೆಂಬುದು ಅದರ ಪ್ರತಿಜ್ಞೆಯಾಗಿರಲಿಲ್ಲ<br /> ದಾರಿಯಲೇ ನಿಲ್ಲಿಸಿ ಅದು ಎದುರಾಯಿತು<br /> ಬದುಕಿಗಿಂತ ದೊಡ್ಡದಾಗಿ ಕಂಡಿತು<br /> ಬಚ್ಚಿಟ್ಟುಕೊಂಡು ಬರದಿರು ಹಾಕುತ್ತ ಹೊಂಚು<br /> ಎದುರೆದುರು ಬಂದು ಒರೆ ಹಚ್ಚು<br /> ಜೀವನ ಯಾನ, ಸಂಜೆಯ ಕಾಡಿಗೆ, ರಾತ್ರಿಯ ಕೊಳಲ ಧ್ವನಿಗೆ<br /> ಸಾವಿನ ಅರಿವಿಲ್ಲ<br /> ದಡ ಸೇರುವ ಆಕಾಂಕ್ಷೆ ಮಾತ್ರ ನಿಶ್ಚಿತ<br /> ಬಿರುಗಾಳಿಯ ಬಿರುಸು ನೋಡಿ ಕುಪಿತನಾದೆ<br /> ಸಾವಿನಿಂದ ಸ್ತಬ್ಧನಾದೆ</p>
<p>ಈ ಕವಿತೆ ಹಿಂದೂಸ್ತಾನದಲ್ಲಿ ಪ್ರಕಟವಾದ ಕೂಡಲೆ ಗಲಭೆಯಂತಹ ವಾತಾವರಣ ಸೃಷ್ಟಿಯಾಯಿತು. ಎಲ್ಲೆಡೆ ಚಿಂತೆ ಶುರುವಾಯಿತು. ಆದರೆ ಏನೂ ಅಪಾಯವಿಲ್ಲ ಎಂದು ಅಮೇರಿಕಾದಲ್ಲಿ ಸ್ವಲ್ಪ ದಿನಗಳ ನಂತರ ಗೊತ್ತಾಯಿತು. ಅಮೇರಿಕಾದಿಂದ ವಾಪಸ್ಸು ಬಂದಾಗ ಏರ್‍ಪೋರ್ಟ್‍ನಲ್ಲಿ ಅವರನ್ನೆದುರುಗೊಳ್ಳುವುದಕ್ಕೆ ಸಾವಿರಾರು ಸಂಖ್ಯೆಯ ಸಂಘಪರಿವಾರದ, ಬಿಜೆಪಿಯ ನಾಯಕರುಗಳು ಹಾಗೂ ಕಾರ್ಯಕರ್ತರು ನೆರೆದಿದ್ದರು. ಸಾಮಾನ್ಯವಾಗಿ ಯಾವತ್ತೂ ಈ ರೀತಿ ಎದುರುಗೊಳ್ಳುತ್ತಿರಲಿಲ್ಲ. 'ಸಾವಿನ ಸಂದೇಶ ಕಳಿಸಿದ್ದಿರಲ್ಲ, ಮತ್ತೆ ಈಗ ಹೇಗೆ ಬದುಕಿ ಬಂದಿರಿ? ಎಂದು ಕೇಳುವುದಕ್ಕೆ ಈ ಜನ ಬಂದಿರಬಹುದಲ್ಲವೇ?' ಎಂದು ವಾಜಪೇಯಿಯವರು ಶಿವಕುಮಾರರನ್ನು ಕೇಳಿ, ಗಹಗಹಿಸಿ ನಕ್ಕರು.</p>
<p>ವಾಜಪೇಯಿಯವರ ಮೇಲೆ ದೀನದಯಾಳರ ಪ್ರಭಾವ ಜಾಸ್ತಿ ಇದೆ. ಉಪಾಧ್ಯಾಯರಂತೆಯೇ ಅವರೂ ಕೂಡ ತುಂಬಾ ಚೆನ್ನಾಗಿ ಭಾಷಣ ಮಾಡುತ್ತಿದ್ದರು. ಕವಿತೆಗಳನ್ನು ಹೆಚ್ಚು ಓದುತ್ತಿದ್ದರು ಮತ್ತು ಸ್ವಯಂಸೇವಕರುಗಳ ನಡುವೆ ಹೆಚ್ಚು ಹೆಸರು ಮಾಡಿದ್ದರು. 1952ರ ಚುನಾವಣೆಯಲ್ಲಿ ಅವರು ವಕ್ತಾರರಾಗಿ ಹೊರಹೊಮ್ಮಿದ್ದರು. ಆದರೆ ಆಗ ಚುನಾವಣೆಗಳ ಫಲಿತಾಂಶ ತುಂಬಾ ಕೆಟ್ಟದಾಗಿತ್ತು. ಆ ಸಮಯದಲ್ಲಿ ಅವರು ಹೆಚ್ಚು ಮಾತಾಡುತ್ತಿದ್ದರು. ನಂತರದಲ್ಲಿ ಅವರು ತಮ್ಮ ಮಾತಿನ ಮೇಲೆ ನಿಗಾ ಇಡತೊಡಗಿದರು. ಮೈತ್ರಿಕೂಟದ ಸರ್ಕಾರ ನಡೆಸುವಾಗ ಅದರ ಪ್ರಯೋಜನವೇನು ಎಂದು ಗೊತ್ತಾಯಿತು. ಈ ಗುಣವನ್ನು ಅವರು ನರಸಿಂಹರಾವ್‍ರವರಿಂದ ಕಲಿತಿದ್ದರು. ನರಸಿಂಹರಾವ್‍ರವರು ಕ್ಯಾಬಿನೆಟ್‍ನಲ್ಲಿ ತುಂಬಾ ಕಡಿಮೆ ಮಾತಾಡುತ್ತಿದ್ದರು. ಮಾತಿನ ಮೇಲೆ ಹಿಡಿತವಿದ್ದುದರಿಂದ ಕೊನೆಯವರೆಗೂ ಯಾರ ಜೊತೆಯಲ್ಲಿಯೇ ಆಗಲಿ ಅವರ ಸಂಬಂಧ ಹಳಸಲಿಲ್ಲ.</p>
<p>ಅವರಲ್ಲಿ ಆತ್ಮ ವಿಶ್ವಾಸ ತುಂಬಾ ಗಟ್ಟಿಯಾಗಿತ್ತು. ಅವರು ಒಮ್ಮೆ ಹೀಗೆ ಬರೆದರು.</p>
<p class="text-center">ದೈನ್ಯವೂ ಇಲ್ಲ, ಪಲಾಯನವೂ ಇಲ್ಲ<br /> ಧ್ಯೇಯಕ್ಕಾಗಿ ಬದುಕಲು, ಸೆಣೆಸಲು ಮತ್ತು<br /> ಸಮಯ ಬಂದರೆ ಸಾಯುವ ಸಂಕಲ್ಪ ಮಾಡಲು<br /> ಮಾರ್ನುಡಿಯಬೇಕಿದೆ<br /> ಅಗ್ನಿ ಪರೀಕ್ಷೆಯ ಈ ಸಮಯದಲಿ<br /> ಬನ್ನಿ ಬನ್ನಿ ಅರ್ಜುನನಂತೆ ಉದ್ಘೋಷ ಮಾಡೋಣ<br /> ದೈನ್ಯವೂ ಇಲ್ಲ, ಪಲಾಯನವೂ ಇಲ್ಲ</p>
<p>ಗ್ವಾಲಿಯರ್‍ನ ವಿಕ್ಟೋರಿಯಾ ಕೊಲಿಜಿಯೆಟ್ ಹೈಸ್ಕೂಲಿನಲ್ಲಿ ಅವರು 9ನೇ ತರಗತಿ ಓದುತ್ತಿದ್ದಾಗ, ಅಲ್ಲಿನ ಶಾಲಾ ಪತ್ರಿಕೆಯಲ್ಲಿ ಅವರ ಈ ಕವಿತೆ ಅಚ್ಚಾಗಿತ್ತು.</p>
<p class="text-center">ಕವಿ ಹಾಡೊಂದ ಆಲಿಸಿದನು<br /> ಆಲಿಸಿ ಕಣ್ತೆರೆದನು<br /> ನರನಾಡಿಯಲ್ಲೆಲ್ಲ ಜೀವನ ಝೇಂಕಾರ ಮಾಡಿತು<br /> ಅಂಗಾಂಗದಲೂ ಉತ್ಸಾಹ ಉಕ್ಕಿತು<br /> ಮಾನವನೇ ಒಡೆಯ<br /> ಮಾನವನೇ ಗುಲಾಮ<br /> ಯಾರು ಮಾಡಿದರೀ ನಿಯಮ ?<br /> ಯಾರದೀ ಆಜ್ಞೆ ?<br /> ಹುಟ್ಟಿರುವರೆಲ್ಲರೂ ಸ್ವಚ್ಛಂದವಾಗಿ<br /> ಎಲ್ಲರಿಗೂ ಇದೆ ಸಾವು<br /> ಅದೆಂಥಹುದು ಪಶುವಿನಂತೆ ಕಟ್ಟಿ ಹಾಕುವ<br /> ಈ ಬಂಧನ ?<br /> ಬಂದಿದೆ ನಮಗಿಂದು ಅಮಲಿನ ಮದಿರೆ ಕುಡಿದು<br /> ಹುಚ್ಚುತನ<br /> ಎಲ್ಲರಲು ಉಲ್ಲಾಸ ತುಂಬುವೆವು<br /> ಜ್ವಾಲೆಗೆ ಸಿಲುಕಿ<br /> ಹೇ..ಕವಿ..ಸ್ವರಲಹರಿಯಿಂದ ನೀನು<br /> ಬೆಂಕಿಗೆ ಆಹುತಿಯಾಗು<br /> ಮೀಟಿ ಹೃದಯದ ತಂತಿ<br /> ವೇಗವಾಗಿ ದಹದಹಿಸೋಣ</p>
<p>ತಾಜಮಹಲನ್ನು ಕುರಿತು ವಾಜಪೇಯಿಯವರು ಕವಿತೆ ರಚಿಸಿರುವ ವಿಷಯ ಹೆಚ್ಚು ಜನರಿಗೆ ಗೊತ್ತಿಲ್ಲ. ಆ ಕವಿತೆ ತಾಜಮಹಲಿನ ಬೇರೊಂದು ಮಗ್ಗುಲಿನ ಪರಿಚಯ ಮಾಡಿಕೊಡುತ್ತದೆ.</p>
<p class="text-cenyter">ಮಂಜುಳ ನಾದಗೈಯುತ ದುಃಖದಿಂದ ಸಾಗಿದಳು ಯಮುನೆ<br /> ದೇಶಕ್ಕೇ ದೇಶವೇ ಮುಳುಗಿತು ಶೋಕದಲಿ ಒಡನೆ<br /> ಆಗ ಮೂಡಿತು ತಾಜಮಹಲು. ಈ ತಾಜಮಹಲು</p>
<p>ರಾಷ್ಟ್ರಪ್ರೇಮವು ವಾಜಪೇಯಿಯವರಲ್ಲಿ ತುಂಬಿ ತುಳುಕುತ್ತಿದೆ. ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಸಂಪರ್ಕಕ್ಕೆ ಬಂದ ಮೇಲೆ ಈ ರಾಷ್ಟ್ರಪ್ರೇಮ ಮತ್ತಷ್ಟು ಪ್ರಜ್ವಲಗೊಂಡಿತು. ಕವಿತೆಗಳು ಅರಳತೊಡಗಿದವು. ಒಮ್ಮೆ ಅವರು ತೀವ್ರ ಜ್ವರದಿಂದ ನರಳುತ್ತಿದ್ದರು. ಆಗ ಅವರು ರಾಷ್ಟ್ರವನ್ನು ಕುರಿತು ಈ ಕವಿತೆ ರಚಿಸಿದರು.</p>
<p class="text-center">ಎಂದಿಗೂ ಆರದ ಬೆಂಕಿಯಿದು. ಅಮರಾಗ್ನಿ<br /> ನಾಗಪುರದಿಂದ ಹಬ್ಬಿತು<br /> ಭಾರತಾಂಬೆಯ ಸೌಭಾಗ್ಯ ಜ್ಯೋತಿ<br /> ಹೊತ್ತಿಕೊಂಡಿತು<br /> ಉತ್ತರ-ದಕ್ಷಿಣ; ಪೂರ್ವ-ಪಶ್ಚಿಮ<br /> ದಿಕ್ಕು ದಿಕ್ಕಿಗೂ ಹಬ್ಬಿತು<br /> ಸಂಘಟನೆಯ ರಾಗ<br /> ಎಂದಿಗೂ ಆರದ ಬೆಂಕಿಯಿದು. ಅಮರಾಗ್ನಿ</p>
<p>ವಾಜಪೇಯಿಯವರ ರಚನೆಗಳಲ್ಲಿ ಹರಿವಂಶರಾಯ್ `ಬಚ್ಚನ್', ಶಿವಮಂಗಲ್ `ಸುಮನ್', ಸೂರ್ಯಕಾಂತ ತ್ರಿಪಾಠಿ `ನಿರಾಲ' ಮತ್ತು ಫೈಜ್ ಅಹಮದ್ ಫೈಜ್ ರವರ ಪ್ರಭಾವವನ್ನು ಕಾಣಬಹುದು. ಶಿವಮಂಗಲ್ `ಸುಮನ್'ರನ್ನು ತಮ್ಮ ಗುರುಗಳೆಂದು ಅವರು ಭಾವಿಸುತ್ತಾರೆ.</p>
<p>'ನನ್ನ ಐವತ್ತೊಂದು ಕವಿತೆಗಳು' ಸಂಕಲನದ ಲೋಕಾರ್ಪಣೆಯ ಸಮಯದಲ್ಲಿ ಆಗಿನ ಪ್ರಧಾನಿಗಳಾದ ಪಿ.ವಿ. ನರಸಿಂಹರಾವ್‍ರವರು ಹೀಗೆ ಹೇಳಿದ್ದರು. 'ಸಂಸತ್ತಿನಲ್ಲಿ ಅವರು ನಮ್ಮನ್ನು ಕುರಿತು ಕ್ರೋಧದಿಂದ ಕಹಿ ನುಡಿಗಳನ್ನಾಡುತ್ತಾರೆ. ಆದರೆ ಅವರಲ್ಲಿರುವ ಸೌಹಾರ್ದ ಗುಣವನ್ನು ಮುಚ್ಚಿಡಲಾಗುವುದಿಲ್ಲ. ಅವರ ಹೃದಯದಲ್ಲಿ ಕಠೋರತೆ ಇಲ್ಲ. ಆದ್ದರಿಂದ ಅವರ ಭಾಷಣಗಳು ರೌದ್ರವಾಗಿದ್ದರೂ ಶಾಂತರಸದ ಅನುಭವ ನೀಡುತ್ತವೆ.'</p>
<p>1976ರಲ್ಲಿ ಮೊದಲ ವಿಶ್ವಹಿಂದಿ ಸಮ್ಮೇಳನ ಮಾರೀಶಸ್‍ನ ರಾಜಧಾನಿ ಪೋರ್ಟ್‍ಲುಯೀಯಲ್ಲಿ ಜರುಗಿತು. ಹಿಂದಿ ಸಾಹಿತ್ಯಲೋಕದ ಖ್ಯಾತ ನಾಮರೆಲ್ಲ ಭಾಗವಹಿಸಿದ್ದರು. ಭಗವತಿ ಚರಣವರ್ಮಾ, ಅಮೃತ್‍ಲಾಲ್ ನಾಗರ್, ಡಾ|| ಧರ್ಮವೀರ್ ಭಾರತಿ, ಕಮಲೇಶ್ವರ್, ಕರ್ಣಸಿಂಹ ಮತ್ತು ಸ್ವತಃ ವಾಜಪೇಯಿಯವರೂ ಹಾಜರಿದ್ದರು. ಅಲ್ಲಿ ವಾಜಪೇಯಿಯವರ 'ಕುಂಡಲಿನಿಯಾ' ಚರ್ಚೆಗೊಳಗಾಯಿತು.</p>
<p class="text-center">ಪೋರ್ಟ್‍ಲುಯೀ ಘಟ್ಟಗಳಲ್ಲಿ ನವಪೂಜಾರಿಗಳ ದಂಡು<br /> ಓಕುಳಿ, ಅಕ್ಷತೆ, ತೆಂಗಿನ ಕಾಯಿ, ದೇವನದಿಯ ನೀರು<br /> ದೇವನದಿಯ ನೀರು, ಕೈಗೆಲ್ಲ ಚಂದನದ ಲೇಪನ<br /> ಬೇರೆಯವರ ಪಾಲನ್ನೂ ಕಬಳಿಸಿದರು ಅಣ್ಣನವರು<br /> ಹೇಳು ಕೈದಿ ಕವಿರಾಯನೇ<br /> ಶಿವಸಾಗರರಿಗೆ ಜಯವಾಗಲೆಂದು<br /> ಜಯ ಭಗವತಿಯೆಂದು<br /> ಜಾಗರಣ ನಿವಾರಣ ನಾಗರರಿಗೆ ಜಯವಾಗಲೆಂದು<br /> ಹಿಂದಿಯು ವಿಶ್ವಭಾಷೆಯಾಗುವ ತಮ್ಮ ಕನಸನ್ನು ಕುರಿತು ಹೀಗೆ ಬರೆದರು.<br /> ಹಿಂದಿಯವರು ಉತ್ಸಾಹದಿಂದ ಬಿಟ್ಟ ಬಾಣಕೆ<br /> ಮಾರಿಷಸ್‍ನ ಮಂದಿಯ ಮೇಲೆಲ್ಲ ಸುರಿಯಿತು ಗಂಗೆ<br /> ಗಂಗೆ ಜೊತೆ ಎರಚಿಸಿಕೊಂಡವು ಅಕ್ಷತೆ ಮತ್ತು ಓಕುಳಿ<br /> ಪೂಜಾರಿಗಳ ಗುಂಪು ಪುಕ್ಕಟೆ ತೇಯುತ್ತಿತ್ತು ಶ್ರೀಗಂಧ<br /> ಕೇವಲ ಹಿಂದಿ ಹಿಂದಿ ಎಂದು ಜಪಿಸುವೆಯಲ್ಲ<br /> ಸಿಗುವುದೆ.. ಅದಕೆ ವಿಶ್ವಭಾಷೆಯ ಪಟ್ಟ ?</p>
<p>ತಮ್ಮ 'ಕುಂಡಲಿಗಳು' ಎಂಬ ರಚನೆಗಳಲ್ಲಿ ಅವರು ಯಥೇಚ್ಚವಾಗಿ ವ್ಯಂಗ್ಯ ಹಾಗೂ ಹಾಸ್ಯದ ಹೊಳೆ ಹರಿಸಿದ್ದಾರೆ. ಅವರ ಸಾಹಿತ್ಯಿಕ ಮನಸ್ಸನ್ನು ಅವರ ರಚನೆಗಳಲ್ಲಿ ನಾವು ಕಾಣಬಹುದಾಗಿದೆ.</p>
<p class="text-center">ಕೌರವರು ಯಾರು? ಪಾಂಡವರು ಯಾರು?<br /> ವಿಚಿತ್ರ ಪ್ರಶ್ನೆಯಿದು<br /> ಶಕುನಿಯ ದುಷ್ಟ ಜಾಲ<br /> ಎರಡೂ ಕಡೆ ಹಬ್ಬಿಹುದು<br /> ಬಿಡದೆ ಧರ್ಮರಾಯ ಕೂತಿಹನು<br /> ಜೂಜಿನ ಚಟದಲಿ<br /> ಅಪಮಾನಿತಳಾಗಿಹಳು ಪಾಂಚಾಲಿ<br /> ಪ್ರತಿ ಪಂಚಾಯತಿಯಲಿ<br /> ಕೃಷ್ಣನಿಲ್ಲದ ಮಹಾಭಾರತ<br /> ಇಂದು ನಡೆಯಬೇಕಾಗಿದೆ<br /> ಯಾರೇ ರಾಜನಾದರೂ<br /> ಬಡವನಿಗೆ ಮಾತ್ರ ದುಃಖ ತಪ್ಪುತ್ತಿಲ್ಲ</p>
<p>ನಲವತ್ತು ವರ್ಷಗಳ ಕಾಲ ವಾಜಪೇಯಿಯವರ ಸಹಾಯಕರಾಗಿದ್ದ ಶಿವಕುಮಾರ್ ಹೀಗೆ ಹೇಳುತ್ತಾರೆ. 'ಅವರು ತಮ್ಮ ಪ್ರತಿ ಹುಟ್ಟಿದ ಹಬ್ಬದ ದಿನವೂ ಒಂದೊಂದು ಕವಿತೆ ರಚಿಸುತ್ತಿದ್ದರು.' 1960ರಲ್ಲಿ ತಮ್ಮ ಜನ್ಮದಿನದಂದು ಅವರು ರಚಿಸಿದ ಕವಿತೆ ಹೀಗಿದೆ.</p>
<p class="text-center">ಲಾಭ-ನಷ್ಟದ ತಕ್ಕಡಿಯಲಿ ತೂಗುತ<br /> ಜೀವನವೊಂದು ವ್ಯಾಪಾರವಾಯಿತು<br /> ಕಟ್ಟಲಾಯಿತು ಬೆಲೆ ಮಾರಾಟಕಿದ್ದವನಿಗೆ<br /> ಮಾರಾಟವಾಗದವನು ಬಾರದವನಾದ ಬದುಕಿಗೆ<br /> ಯಾವ ಕಾವಲೂ ಕೂಡ ಕೈ ಚಾಚಲಿಲ್ಲ<br /> ರಸಘಟದಂತೆ ನಡೆದ<br /> ಬದುಕು ಸಾಗಿತು</p>
<p>ತುರ್ತುಪರಿಸ್ಥಿತಿಯ ಸಂದರ್ಭದಲ್ಲಿ ಅವರಿಗೆ ಐವತ್ತು ವರ್ಷಗಳು ತುಂಬಿದಾಗ ಒಂದು ಕವಿತೆ ರಚಿಸಿದರು.</p>
<p class="text-center">ಕರಗಿತು ಜೀವನದ ಸಂಜೆ<br /> ಬದಲಾಗಿವೆ ಅರ್ಥ<br /> ಆದವು ಶಬ್ದಗಳು ವ್ಯರ್ಥ<br /> ಶಾಂತಿಯಿಲ್ಲದ ಸಂತೋಷ ಬಂಜೆ<br /> ಕರಗಿತು ಜೀವನದ ಸಂಜೆ</p>
<p>ಮಿತಾಕ್ಷರೀ ಛಂದಸ್ಸು ವಾಜಪೇಯಿಯವರಿಗೆ ಇಷ್ಟವಾದ ಛಂದಸ್ಸು. ಕಡಿಮೆ ಶಬ್ದಗಳ ಇಂತಹ ರಚನೆಗಳನ್ನು ಅವರು ಆಗಾಗ ಮಾಡುತ್ತಿದ್ದರು.</p>
<p class="text-center">ಮುಸುಕಿಲ್ಲದ ಮುಖ<br /> ಎದ್ದು ಕಾಣುವ ಮಚ್ಚೆ<br /> ಜಾದೂ ಬಯಲಾಗಿ<br /> ಭಯವಾಯಿತು ನಿಜವಾಗಿ<br /> ಅದೆಂಥ ನೋಟ. ಏನು ಚಮತ್ಕಾರ!<br /> ಹಬ್ಬಿದೆ ಗಾಜಿನ ನಗರ<br /> ನನ್ನದೇ ಜಾತ್ರೆಯಲಿ<br /> ಗೆಳೆಯನನ್ನೆಲ್ಲಿ ಕಾಣಲಿ?</p>
<p>'ಜೈಲುಜೀವನವು ನನ್ನ ಕವಿತೆಗಳನ್ನು ಬದುಕಿಸಿತು' ಎಂದು ವಾಜಪೇಯಿಯವರು ಹೇಳುತ್ತಿದ್ದರು. ಜೈಲಿನಲ್ಲಿ ಅವರಿಗೆ ಚಿಂತಿಸಲು, ಮನನ ಮಾಡಲು ಮತ್ತು ಕವಿತೆಗಳನ್ನು ರಚಿಸಲು ಸಾಕಷ್ಟು ಸಮಯ ಒದಗುತ್ತಿತ್ತು. ಅವರು ಆ ಸಮಯವನ್ನು ಬಳಸಿಕೊಂಡರು. ಸಾರ್ಥಕ ಪಡಿಸಿಕೊಂಡರು. ಜೈಲಿನ ಜೀವನವನ್ನು ಅವರೆಂದೂ ತೊಂದರೆಯೆಂದು ಭಾವಿಸಲಿಲ್ಲ. ಆಗಲೂ ಅವರು ಹಾಸ್ಯ ಚಟಾಕಿ ಹಾರಿಸುತ್ತಿದ್ದರು.</p>
<p class="text-center">ಬಂಧಿತನಾದೆ ಆಡ್ವಾಣಿಯವರ ಜೊತೆ ಬೆಂಗಳೂರಿನಲ್ಲಿ<br /> ಬೆಳಗ್ಗೆಯಿಂದ ಠಾಣೆಯಲೆ ವಾಸ. ಮುಖ ಕಪ್ಪಿಟ್ಟಿತು<br /> ಶ್ಯಾಮ ಬಾಬುವಿಗೂ ಹೀಗೇ ಆಯಿತು<br /> ಮುಂಜಾನೆ ಬಂಧಿಸಿ, ಇಷ್ಟು ಹೊತ್ತಾದರೂ ಜೈಲಿಗೆ ಕಳಿಸಲಿಲ್ಲವೆ?<br /> ಹೇಳು ಕೈದಿ ಕವಿರಾಯನೇ.. ಹಳೆಯ ಮಂತ್ರಿಯೆಂದು ಹಾಗೆ ಮಾಡಿದರೆ?<br /> ಇನ್ನೂ ದಡದಲ್ಲೇ ಇದ್ದೆವು ನಾವು<br /> ಮಿಶ್ರರು ಚಿಂತಿತರಾದರು<br /> ತುರ್ತುಪರಿಸ್ಥಿತಿಯ ಸಂದರ್ಭದಲ್ಲಿ ಜೈಲು ಕೋಣೆಯಲ್ಲಿ ಒಂದು ಕವಿತೆ ರಚಿಸಿದರು.<br /> ವರ್ಷವೊಂದು ಸಂದಿತು<br /> ಉದಾಸಗೊಂಡಿದೆ ಶರತ್‍ಚಂದ್ರ<br /> ಎಲೆಗಳೆಲ್ಲ ಉದುರಿದವು<br /> ಆಂತರ್ಯ ಬರಿದಾಯಿತು</p>
<p>ತಮ್ಮ ಪ್ರತಿ ಜನ್ಮ ದಿನದಂದು ಅವರು ಕವಿತೆಯೊಂದನ್ನು ಬರೆದು ಜೀವನದರ್ಶನವನ್ನು ಮಾಡುವ ಮತ್ತು ಅರ್ಥಮಾಡಿಕೊಳ್ಳುವ ಪ್ರಯತ್ನ ಮಾಡುತ್ತಿದ್ದರು. ಆದ್ದರಿಂದ ಪ್ರತಿವರ್ಷ ಅವರ ಕವಿತೆಯ ರೂಪ, ಮನೋಭಾವ, ಮತ್ತು ದರ್ಶನ ಬದಲಾಗುತ್ತಿತ್ತು. 1993ರ ಡಿಸೆಂಬರ್ 25ರಂದು ಅವರ ಜೀವನದಲ್ಲಿ ಮತ್ತೊಂದು ತಿರುವು ಬಂದಿತು. ಅವರ ವಯಸ್ಸು ಎಪ್ಪತ್ತರ ಹತ್ತಿರವಿತ್ತು. ಆಗ 'ತಿರುವಿನಲ್ಲಿ' ಎಂಬ ಈ ಕವಿತೆ ಬರೆದರು.</p>
<p class="text-center">ದೂರದ್ದು ಕಾಣುವುದೆನಗೆ<br /> ಓದಬಲ್ಲೆ, ಗೋಡೆ ಮೇಲಿನ ಬರಹಗಳ<br /> ಓದಲಾರೆ ಅಂಗೈ ಗೆರೆಗಳ<br /> ಕಾಣುವುದೆನಗೆ ಗಡಿಯಲಿ ಕುದಿಯುತಿರುವ ಕೆಂಡದುಂಡೆ<br /> ಆದರೆ ಕಾಣದು ಕಾಲಡಿ ಅತ್ತಿತ್ತ ಬಿದ್ದಿರುವ ಬೂದಿ ಗುಡ್ಡೆ<br /> ಮುದುಕನಾದೆನೆ ನಾನು?<br /> ಸುಧಾರಿಸಬಲ್ಲೆನು ಜನರ ಗುಂಪನು<br /> ಆದರೆ ನನ್ನೊಳಗಿಗೆ ಉತ್ತರಿಸಲಾರೆನು<br /> ನನ್ನ ಮನವು ತನ್ನದೇ ನ್ಯಾಯಾಲಯದಲಿ ನಿಲ್ಲಿಸಿ<br /> ಮಾಡುವಾಗ ವಾದ<br /> ನಿಲ್ಲುವವು ನನ್ನ ಸಂಕಲ್ಪಗಳೇ ನನ್ನ ವಿರುದ್ಧ<br /> ಮೊಕದ್ದಮೆಯಲಿ ಸೋಲುವೆನು<br /> ನನ್ನ ಕಣ್ಣಿಗೆ ನಾನೇ ಅಪರಾಧಿಯಂತೆ ಕಾಣುವೆನು<br /> ಬದುಕಿನ ದಾರ ಕಡಿಮೆಯಾಗುತಿದೆ<br /> ಆದರೆ ಗಂಟು ಜಾಸ್ತಿಯಾಗುತಿದೆ</p> 
<p>ಅವರ ಬದುಕಿನ ಈ ಗಂಟು ಒಳಗೊಳಗೆ ನೋವು ಕೊಟ್ಟಿರಬಹುದು. ಅದಕ್ಕೇ ಅವರು ತಮ್ಮ ಎಪ್ಪತ್ತನೇ ಜನ್ಮದಿನದಂದು ಈ ಕವಿತೆ ಬರೆದರು.</p>
<p class="text-center">ಬಾಬಾರ ಸಭೆಯಲಿ ಹಾಸಲಾಯಿತು ಚಾಪೆ<br /> ಹೊರಗಿದ್ದವು ಪಾದುಕೆ<br /> 'ಒಳ ಹೋಗುವುದೋ ಬೇಡವೋ'<br /> ಬಂದಿದ್ದವರಲಿ ದ್ವಂದ್ವವಿತ್ತು<br /> ಹಣೆಯಲಿ ತಿಲಕ, ಮೂಗಿನ ಮೇಲೆ ಕನ್ನಡಕ<br /> ಪುಟ ತೆರೆಯುತ ಹೇಳಿದರು<br /> 'ಬಾ ಮನದ ಗಂಟು ಬಿಚ್ಚೋಣ'</p> 
<p>ರಾಜಕೀಯದ ಒಳಸಂಚು ಹಾಗೂ ತಮ್ಮ ಸ್ಥಿತಿಯ ಬಗ್ಗೆ ಒಂದು ಕವಿತೆ ಬರೆದರು.</p>
<p class="text-center">ಧನ್ಯವಾದಗಳು ಫಾಸಿಸ್ಟರಿಗೆ<br /> ಕಂಪಿಸಿತು ಸರ್ಕಾರ<br /> ನಿದ್ದೆಯಿಂದೆದ್ದ ಕುಂಭಕರ್ಣ<br /> ತಾಳ ತಟ್ಟಿ ತಯಾರಾದ<br /> ದಲಿತರ ಮೇಲಿನ ಪ್ರೇಮ ಉಕ್ಕಿತು<br /> ಹತ್ತು ದಿಕ್ಕಿಗೂ ಮತ್ತೆ ಕಾಗದದ ಕುದುರೆ ದೌಡಿಟ್ಟಿತು</p>
<p>ಕಾವ್ಯ ಕಲೆಯು ವಾಜಪೇಯಿಯವರಿಗೆ ವಂಶಪಾರಂಪರ್ಯವಾಗಿ ಬಂದಿತ್ತು. ಅವರ ತಂದೆ ಪಂಡಿತ ಕೃಷ್ಣ ಬಿಹಾರಿ ವಾಜಪೇಯಿಯವರು ಗ್ವಾಲಿಯರ್ ಸಂಸ್ಥಾನದ ಹೆಸರಾಂತ ಕವಿಗಳಲ್ಲಿ ಒಬ್ಬರಾಗಿದ್ದರು. ಅವರು ಬ್ರಜ ಭಾಷೆ ಹಾಗೂ ಖಡೀಬೋಲಿ (ಇವತ್ತಿನ ಹಿಂದಿ) ಎರಡೂ ಭಾಷೆಗಳಲ್ಲಿ ಬರೆಯುತ್ತಿದ್ದರು. 'ಈಶ್ವರ' ಎಂಬ ಅವರ ರಚನೆಯನ್ನು ಸಂಸ್ಥಾನದ ಎಲ್ಲ ಸ್ಕೂಲುಗಳಲ್ಲಿ ಪ್ರಾರ್ಥನೆಯ ರೂಪದಲ್ಲಿ ಪ್ರತಿನಿತ್ಯ ಹಾಡಲಾಗುತ್ತಿತ್ತು.</p>
<p>ಸ್ವತಃ ವಾಜಪೇಯಿಯವರೇ ಒಂದು ಸಂದರ್ಶನದಲ್ಲಿ ತಮ್ಮ ತಂದೆಯ ಬಗ್ಗೆ ಪ್ರಸ್ತಾಪಿಸುತ್ತ ನನಗೆ ಹೀಗೆ ಹೇಳಿದ್ದರು, 'ಆಗೆಲ್ಲ ಕವಿ ಸಮ್ಮೇಳನಗಳ ಭರಾಟೆಯಿತ್ತು. ಆ ಸಮ್ಮೇಳನಗಳಲ್ಲಿ ಹಾಸ್ಯ-ವಿನೋದಗಳದೇ ಪ್ರಾಬಲ್ಯವಿತ್ತು. ಒಗಟು ಬಿಡಿಸುವವರಿಗೆ ಕಾರ್ಯಕ್ರಮದ ಕೊನೆಯಲ್ಲಿ ಪುರಸ್ಕಾರವಿರುತ್ತಿತ್ತು. ಒಮ್ಮೆ ಕವಿಗಳಿಗೆ ತಿಹರೀ ಬೆಡಗು ಬಿಡಿಸುವ ಸವಾಲು ಎದುರಾಯಿತು. ಆಗ ನಮ್ಮ ತಂದೆ ಕೃಷ್ಣ ಬಿಹಾರಿಯವರು ಈ ರಚನೆ ವಾಚಿಸಿದರು.'</p>
<p class="text-center">ಕೆತೆ ಬೆಹಾಲ್ ಪರೆ ಚಹುಂದಾ ಅರು ಕೆತೆ ಪುಕಾರೆ ದ್ವಾರೀ ದ್ವಾರೀ.<br /> ಕೆತೆ ಕಲೆಜಹಿ ಕಾಢಿ ಮಲೆ ಅರು ಕೆತೆ ನ ದೆಹ ನ ಗೆಹ ಸಂಮ್ಹಾರೀ.<br /> ಕವಿ ಕೃಷ್ಣ ಕಹಾಂ ಲೊಂ ಕಹೌಂ ಕಟುತಾ ಮಿಟಿ ಜಾತಿ ಅನೆಕನ ಕೆ ಹಿಯ ಪ್ಯಾರೀ.<br /> ಅಂಜನಿ ಆಜಿ ಕೆ ಲೀಹೋ ಕಹಾ, ಯಹ ನೈನ್ ಕೀ ತೆಗ ದುಧಾರೀ ತಿಹಾರೀ.</p>
<p>ವಾಜಪೇಯಿಯವರು ಮುಂದುವರೆದು ಹೀಗೆ ಹೇಳಿದರು, 'ನೀವು ರಾಜಕೀಯಕ್ಕೆ ಬರದೇ ಸಾಹಿತ್ಯದ ಕ್ಷೇತ್ರದಲ್ಲಿ ಮುಂದುವರೆದಿದ್ದರೆ, ಉಚ್ಛಶ್ರೇಣಿಯ ಕವಿಯಾಗಿರುತ್ತಿದ್ದಿರಿ, ಎಂದು ನನ್ನ ಮಿತ್ರರು ನನಗೆ ಆಗಾಗ ಹೇಳುತ್ತಿರುತ್ತಾರೆ. ನನಗೆ ಉಚ್ಛಶ್ರೇಣಿಯ ಅಥವಾ ಕಡಿಮೆ ಶ್ರೇಣಿಯ ಕವಿಯ ತುಲನೆ ಗೊತ್ತಿಲ್ಲ. ಆದರೆ ಇದಂತೂ ಸತ್ಯ, ಏನೆಂದರೆ ರಾಜಕೀಯವು ನನ್ನ ಕಾವ್ಯ ಕೃಷಿಯಲ್ಲಿ ತೊಡಕುಂಟುಮಾಡಿತು.'</p>
<p>ಕಾವ್ಯ ಮತ್ತು ರಾಜಕೀಯ ಎರಡೂ ಜೊತೆಜೊತೆ ಹೆಜ್ಜೆ ಹಾಕಲು ಸಾಧ್ಯವಿಲ್ಲ ಎಂಬುದನ್ನು ಅವರು ಒಪ್ಪುತ್ತಾರೆ. 'ಕವಿತೆಯ ಏಕಾಂತ ಸಾಧನೆಗೆ ಸಮಯ ಮತ್ತು ವಾತಾವರಣ ರಾಜಕಾರಣದಲ್ಲಿ ಎಲ್ಲಿ ಸಿಗಬೇಕು? ನನ್ನೊಳಗಿನ ಕವಿಗೆ ನಾನು ಪ್ರಾಮಾಣಿಕವಾಗಿ ಬದ್ಧನಾಗಿರಲು ತುಂಬಾ ಬೆಲೆ ತೆತ್ತಿದ್ದೇನೆ' ಎಂದು ಅವರು ಹೇಳಿದರು.</p>
<p>ದೆಹಲಿಯ ಅವರ ನಿವಾಸದಲ್ಲಿ ಒಮ್ಮೆ ಅವರು ನನಗೆ ಹೀಗೆ ಹೇಳಿದ್ದರು, 'ಎಲ್ಲವನ್ನು ತ್ಯಜಿಸಿ ಎಲ್ಲಾದರೂ ಏಕಾಂತದಲ್ಲಿ ಕೂತು ಓದುತ್ತಾ, ಬರೆಯುತ್ತಾ, ಚಿಂತನೆ ಮಾಡುತ್ತಾ ನನ್ನನ್ನೆ ನಾನು ಮರೆತು ಬಿಡೋಣ ಎಂದು ಒಮ್ಮೊಮ್ಮೆ ಅನ್ನಿಸುತ್ತಿರುತ್ತೆ. ಆದರೆ ಹಾಗೆ ಮಾಡಲಾಗುತ್ತಲೇ ಇಲ್ಲ. ಬಹುಶಃ ಕವಿ ಮನಸ್ಸು ಕಳೆದುಹೋಗಬಹುದೇನೋ! ಅಗೋ... ಕವಿತೆಯು ತುಟಿಯ ಮೇಲೆ ಬರತೊಡಗಿದೆ.'</p>
<p>ಅವರ ಕಣ್ಣುಗಳ ಅದೇ ಚಿರಪರಿಚಿತ ಹೊಳಪು ಮರಳಿ ಬಂತು. ಅವರ ತುಟಿಗಳು ಬಿಚ್ಚಿಕೊಳ್ಳದಿದ್ದರೂ ಅವರ ಕಣ್ಣುಗಳು ಸಂಪೂರ್ಣ ಸೆಳೆತದಿಂದ ಎಲ್ಲ ಕಥೆ ಹೇಳಿಬಿಡುವಂತೆ ನನಗನ್ನಿಸಿತು.</p>
<p>'ಕೈದಿ ಕವಿರಾಯನ ಕುಂಡಲಿಗಳು' (ಕುಂಡಲಿಗಳೆಂದರೆ, ಛಂದಸ್ಸಿನ ಒಂದು ಪ್ರಕಾರ) ಇದನ್ನು ಪತ್ರಕರ್ತರಾಗಿದ್ದ ಹಾಗೂ ನಂತರ ರಾಜ್ಯಸಭಾ ಸದಸ್ಯರಾಗಿದ್ದ ಪಂಡಿತ ದೀನಾನಾಥ ಮಿಶ್ರರು ಸಂಪಾದಿಸಿದ್ದಾರೆ. ಮಿಶ್ರರಿಗೆ ಅದರಲ್ಲಿ ಒಂದು ಕವಿತೆ ತುಂಬಾ ಇಷ್ಟವಾಯಿತಂತೆ. ಅವರೇ ಅದನ್ನು ನನಗೆ ಹೇಳಿದರು.</p>
<p class="text-center">ಎದುರಿಸುತ್ತೇವೆ, ತಲೆಬಾಗುವುದಿಲ್ಲ<br /> ಅಧಿಕಾರದೆದುರು ಸತ್ಯದ ಹೋರಾಟ<br /> ನ್ಯಾಯ ಹೋರಾಡಿದೆ ನಿರಂಕುಶತೆಯೊಡನೆ<br /> ಕತ್ತಲು ಹಾಕಿದೆ ಸವಾಲು<br /> ಮುಳುಗುತಿದೆ ಕಿರಣ<br /> ನಿಷ್ಠೆಯ ದೀಪ ಹಿಡಿದು ಅಲ್ಲಾಡಿಸದೆ<br /> ಮುರಿದು ಬೀಳಲಿ ವಜ್ರವೇ, ಘಟಿಸಲಿ ಭೂಕಂಪನವೇ<br /> ಪರಸ್ಪರ ಸಮನಾದ ಯುದ್ಧವಲ್ಲ ಇದು<br /> ನಮ್ಮ ಕೈಯಲ್ಲಿ ಆಯುಧವಿಲ್ಲ. ಶತೃ ಸನ್ನದ್ಧನಾಗಿಹನು<br /> ಸಕಲ ಶಸ್ತ್ರಗಳಿಂದ ಸಜ್ಜಾಗಿಹನು<br /> ಪಶುಬಲವೇ ನಿರ್ಲಜ್ಜವಾಗಿವೆ<br /> ಆದರೂ ಸೆಣಸುವ ಸಂಕಲ್ಪವಿದೆ<br /> ಮತ್ತೆ ಅಂಗದನು ಮುಂದಡಿಯಿಟ್ಟ<br /> ಪ್ರಾಣ ಪಣವಿಟ್ಟು ಕೈಗೊಳ್ಳುವೆವು ಪ್ರತೀಕಾರ<br /> ಸಮರ್ಪಣೆಯ ಬೇಡಿಕೆ ಅಸ್ವೀಕಾರವಾಗಿದೆ<br /> ಎಲ್ಲವನು ಪಣಕ್ಕಿಡಲಾಗಿದೆ. ನಿಲ್ಲೆವು<br /> ಎದುರಿಸುತ್ತೇವೆ, ತಲೆಬಾಗುವುದಿಲ್ಲ.</p>
<p>ತುರ್ತುಪರಿಸ್ಥಿತಿಯ ಸಂದರ್ಭದಲ್ಲಿ 1975ರಲ್ಲಿ ಜೈಲು ಕೋಣೆಯಲ್ಲಿ ಒಂದು ಕವಿತೆ ರಚಿಸಿದರು. ಇದರಲ್ಲಿ ನಾವು ಅವರ ಆಕಾಂಕ್ಷೆ, ಸಂಕಲ್ಪ, ಮತ್ತು ಹೋರಾಡುವ ಶಕ್ತಿಯ ಸ್ಪಷ್ಟ ಚಿತ್ರವನ್ನು ನೋಡಬಹುದು.</p>
<p>ತಮ್ಮ ಪ್ರಸಿದ್ಧ ಕವಿತೆ 'ಪರಿಚಯ' (ಪೆಹಚಾನ್)ದಲ್ಲಿ ಅಟಲರು ಹೀಗೆ ಬರೆಯುತ್ತಾರೆ.</p>
<p class="text-center">ಮರ ಹತ್ತಿದ ಮನುಷ್ಯ<br /> ಎತ್ತರವಾಗಿ ಕಾಣುವನು<br /> ಬುಡದಲಿ ನಿಂತವನು<br /> ಸಣ್ಣಗೆ ಕಾಣುವನು<br /> ಮನುಷ್ಯ ಮೇಲೂ ಇಲ್ಲ ಕೀಳೂ ಇಲ್ಲ<br /> ದೊಡ್ಡವನೂ ಅಲ್ಲ ಚಿಕ್ಕವನೂ ಅಲ್ಲ<br /> ಮನುಷ್ಯ ಕೇವಲ ಮನುಷ್ಯನಾಗಿದ್ದಾನೆ<br /> ಇಂತಹ ಸರಳ, ಸುಲಭ ಸತ್ಯವನು<br /> ಜಗತ್ತೇಕೆ ತಿಳಿಯುತ್ತಲೇ ಇಲ್ಲ<br /> ತಿಳಿದರೂ ಮನಃಪೂರ್ವಕವಾಗಿ ಏಕೆ ಒಪ್ಪುತ್ತಿಲ್ಲ?</p>
<p>ಮುಂದೆ ಕವಿ ಅಟಲರು ತುಂಬಾ ಗಂಭೀರವಾಗಿ ಹೇಳುತ್ತಾರೆ.</p>
<p class="text-center">ಸಣ್ಣ ಮನಸ್ಸಿನಿಂದ ಯಾರೂ ದೊಡ್ಡವರಾಗುವುದಿಲ್ಲ<br /> ಒಡೆದ ಮನಸ್ಸಿನಿಂದ ಯಾರೂ ಮೇಲೆದ್ದು ನಿಲ್ಲುವುದಿಲ್ಲ<br /> ಆದ್ದರಿಂದಲೇ<br /> ಭಗವಾನ್ ಕೃಷ್ಣನು<br /> ಶಸ್ತ್ರಾಸ್ತ್ರಧಾರಿಯಾಗಿ, ರಥಾರೂಢನಾಗಿ<br /> ಕುರುಕ್ಷೇತ್ರದ ಮೈದಾನದಲ್ಲಿ ನಿಂತು<br /> ಅರ್ಜುನನಿಗೆ ಗೀತೋಪದೇಶ ಮಾಡಿದನು<br /> ಸೋತ ಮನಸ್ಸಿನಿಂದ<br /> ಮೈದಾನವಾಗಲೀ, ಮನವನ್ನಾಗಲೀ ಗೆಲ್ಲಲಾಗದು<br /> ಮನುಷ್ಯನ ಪರಿಚಯವಾಗುವುದು<br /> ಸಂಪತ್ತಿನಿಂದ ಅಥವಾ ಅಧಿಕಾರದಿಂದಲ್ಲ<br /> ಅವನ ಮನೋಸ್ಥಿತಿಯಿಂದ<br /> ಮನಸ್ಸಿನ ಸಾಧುತ್ವದ ಸಂಪತ್ತಿನೆದುರು<br /> ಕುಬೇರನ ಐಶ್ವರ್ಯವೂ ರೋಧಿಸುತ್ತದೆ</p>
<p>ವಾಜಪೇಯಿಯವರು ಮೊದಲು ಕವಿ. ಅವರ ಮನಸ್ಸು ಕವಿ ಮನಸ್ಸು. ಈ ಕಾರಣದಿಂದಲೇ ಅವರು ಶ್ರೇಷ್ಠ ಮಾನವನಾಗಿದ್ದಾರೆ. ಯಾವುದೇ ಕೆಲಸವಾಗಲಿ ಮನಸ್ಸಿಟ್ಟು ಮಾಡುತ್ತಾರೆ. ಬೇರೆ ಬೇರೆ ಮನೋಭಾವಗಳನ್ನು ಒಂದೆಡೆ ತರುವುದು ಹೇಗೆ? ಎಂಬುದರ ಬಗ್ಗೆ ಅವರ ಮೂರು ಕವಿತೆಗಳು ಉತ್ತಮ ಉದಾಹರಣೆಗಳಾಗಿವೆ. ಕವಿಯಾಗಿ ಅವರಿಗೆ ಯಾವಾಗ ಮನಸ್ಸಿಗೆ ನೋವಾಗುವುದೋ, ಬೇಸರವಾಗುವುದೋ, ನೆಮ್ಮದಿ ಇಲ್ಲದಂತಾಗುವುದೋ ಆಗ ಅವರು ಏನಾದರೂ ಬರೆಯತೊಡಗುತ್ತಾರೆ. 1997ರಲ್ಲಿ ಒಂದು ಸಂದರ್ಶನದ ನಂತರ ಚಹಾ ಕುಡಿಯುತ್ತಾ ನಡೆದ ದೀರ್ಘ ಮಾತುಕತೆಯಲ್ಲಿ ಅವರು ನನ್ನೆದುರು ಈ ಕವಿತೆ ವಾಚಿಸಿದರು. ಅವರ ವಾಚನವನ್ನು ಕೇಳಿದ ಮೇಲೆ ನನಗೆ ಆ ಕವಿತೆಗಳ ಸಮುದ್ರದಾಳದ ಪರಿಚಯವಾಯಿತು. ಅವರ ಕವಿತಾ ವಾಚನದ ಶೈಲಿಯಿಂದ ಕವಿತೆಯು ನೇರವಾಗಿ ಹೃದಯದೊಳಗೆ ಇಳಿಯುತ್ತದೆ.</p>
<p class="text-center">ಹಾಡುವುದಿಲ್ಲ ನಾನು<br /> ಮುಸುಕಿಲ್ಲದ ಮುಖಗಳು<br /> ಗಂಭೀರ ಮಚ್ಚೆಗಳು<br /> ಸರಿಯಿತು ಮಾಯೆಯಿಂದು<br /> ನಿಜವಾಗಿ ಹೆದರಿದೆನು<br /> ಹಾಡುವುದಿಲ್ಲ ನಾನು<br /> ಗಾಜಿನಂತಹ ನಗರ ತೋರಿಸುವ<br /> ನೋಟಕೆ ಸಿಲುಕಿದೆ<br /> ನನ್ನದೇ ಜಾತ್ರೆಗಳಲಿ<br /> ಗೆಳೆಯ ಸಿಗಲಿಲ್ಲ<br /> ಹಾಡುವುದಿಲ್ಲ ನಾನು<br /> ಬೆನ್ನಲ್ಲಿ ಚೂರಿಯಂತಹ ಚಂದ್ರ<br /> ರೇಖೆ ದಾಟಿ ಹೋದ ರಾಹು<br /> ಮುಕ್ತಿಯ ಕ್ಷಣಗಳಲಿ<br /> ಮತ್ತೆ ಮತ್ತೆ ಬಂಧಿತನಾಗುತಿರುವೆನು<br /> ಹಾಡುವುದಿಲ್ಲ ನಾನು</p>
<p>ಅಂದು ವಾಜಪೇಯಿಯವರು ಕವಿತೆಗಳ ನದಿಯಲ್ಲಿ ಮುಳುಗು ಹಾಕುತ್ತಿದ್ದರು. ನಾನು ಕೂಡ ಅದರಲ್ಲಿ ಮುಳುಗುತ್ತ ಸಾಗಿದ್ದೆ. ಕವಿಯೊಬ್ಬ ನಾನು ಹಾಡಲಾರೆ ಎಂದು ಹೇಳುವ, ಅಥವಾ ಹಾಡಬೇಕೆಂದರೂ ಮನಸ್ಸು ಒಪ್ಪದ, ಆ ಬೇಸರದ ಸ್ಥಿತಿ ಅದಿನ್ನೆಂಥದ್ದಿರಬಹುದು!</p>
<p>ವಾಜಪೇಯಿಯವರು ವಾಚಿಸತೊಡಗಿದರು.</p>
<p class="text-center">ನಾನು ಸುಮ್ಮನಿಲ್ಲ. ನಾನು ಹಾಡುತ್ತಿಲ್ಲ<br /> ಸಮಯದ ತಣ್ಣನೆ ಉಸಿರು ಚಿನಾರ್ ಮರಗಳನ್ನು ಸುಟ್ಟು ಹಾಕಿತು<br /> ಆದರೆ ಒಂದು ಮರಸಾಲು ಹಿಮಪಾತಕೆ ಹಾಕಿದೆ ಸವಾಲು<br /> ಗೂಡುಗಳು ಚೆಲ್ಲಾಪಿಲ್ಲಿಯಾದವು.<br /> ಚೀಡ್‍ಮರ ನಕ್ಕಿತು<br /> ಕಣ್ಣೀರಿದೆ, ನಗುವಿಲ್ಲ<br /> ಹಿಮದ ಕೊಳದ ದಡದಲಿ<br /> ಒಬ್ಬನೇ ಗುನುಗುನಿಸುತ್ತಿರುವೆ<br /> ನಾನು ಸುಮ್ಮನಿಲ್ಲ. ನಾನು ಹಾಡುತ್ತಿಲ್ಲ</p>
<p>ಮತ್ತೆ ಅವರ ಮುಖದಲ್ಲಿ ಮುಗುಳ್ನಗೆ ಮೂಡಿತು. ಕಣ್ಣುಗಳಲ್ಲಿ ಮತ್ತದೇ ಪರಿಚಿತ ಹೊಳಪು ಕಂಡಿತು. ಆಗ ಮತ್ತೆ ಅವರು ವಾಚಿಸಿದರು.</p>
<p class="text-center">ಒಡೆದ ನಕ್ಷತ್ರಗಳಿಂದ ಹೊರಟಿತು ವಾಸಂತಿ ಸ್ವರ<br /> ಕಲ್ಲಿನೆದೆಯಲಿ ಮೊಳಕೆಯೊಡೆಯಿತು ನವ ಅಂಕುರ<br /> ಉದುರಿದವು ಹಳದಿಯೆಲೆಗಳು<br /> ಕೋಗಿಲೆಯ ಕುಹೂವಿನಿರುಳು<br /> ಅರುಣ ಬಣ್ಣ ಪೂರ್ವದಲ್ಲಿ ನೋಡತೊಡಗುವೆ<br /> ಹೊಸ ಹಾಡು ಹಾಡುವೆ</p>
<p>ಯಾವುದೇ ಕ್ಷೇತ್ರದಲ್ಲಾಗಲಿ ಯಾರಿಗಾದರೂ ಪ್ರಶಸ್ತಿ ಅಥವಾ ಪುರಸ್ಕಾರಗಳು ಬಂದರೆ ಅವರ ಪಾದಗಳು ನೆಲದಲ್ಲಿರುವುದೇ ಇಲ್ಲ. ಅವರನ್ನು ಹಿಡಿಯಲು ಆಗುವುದೇ ಇಲ್ಲ. ಆದರೆ ಅಟಲರಲ್ಲಿ ಈ ಗುಣ ಹುಡುಕಿದರೂ ಸಿಗುವುದಿಲ್ಲ. ಕಾರಣ ಅವರ ವ್ಯಕ್ತಿತ್ವದಲ್ಲಿ ಬೆರೆತಿರುವ ವಿನಮ್ರತೆ. 1992ರ ಏಪ್ರಿಲ್ 24ರಂದು ರಾಷ್ಟ್ರಪತಿಗಳು ಅಟಲರನ್ನು ಪದ್ಮ ವಿಭೂಷಣದಿಂದ ಗೌರವಿಸಿದಾಗ ಅವರು ಆ ಸಂದರ್ಭದಲ್ಲಿ ಒಂದು ಕವಿತೆ ವಾಚಿಸಿದರು. ಅದು ಅವರ ಸ್ವಂತ ಬದುಕಿನ ಲೆಕ್ಕದ ಪುಸ್ತಕದಂತಿದೆ. ಆ ಕವಿತೆ ಹೆಸರು 'ಎತ್ತರ.'</p>
<p class="text-center">ಎತ್ತರದ ಬೆಟ್ಟಗಳಲಿ<br /> ಮರ ಹುಟ್ಟುವುದಿಲ್ಲ<br /> ಗಿಡಗಳೂ ಇರುವುದಿಲ್ಲ<br /> ಹುಲ್ಲೂ ಬೆಳೆಯುವುದಿಲ್ಲ<br /> ನಿಜ ಹೇಳಬೇಕೆಂದರೆ, ಬರೀ ಎತ್ತರವೇ ಮುಖ್ಯವಲ್ಲ<br /> ಎಲ್ಲರಿಂದ ಬೇರೆಯಾಗಿ<br /> ಪರಿಧಿಯಿಂದ ದೂರಾಗಿ<br /> ತನ್ನವರಿಂದ ಬೇರೆಯಾಗಿ<br /> ಶೂನ್ಯದಲ್ಲಿ ನಿಲ್ಲುವುದು<br /> ಬೆಟ್ಟದ ಮಹಾನತೆಯಲ್ಲ!<br /> ಅದರ ಅಸಹಾಯಕತೆ<br /> ಎತ್ತರ ಮತ್ತು ತಗ್ಗಿನಲ್ಲಿ<br /> ಆಕಾಶ ಮತ್ತು ಪಾತಾಳದಷ್ಟು ಅಂತರವಿದೆ<br /> ಎಷ್ಟೆಷ್ಟು ಎತ್ತರವೇರುವನೋ ಅಷ್ಟ್ಟಷ್ಟು ಒಬ್ಬಂಟಿಯಾಗಿರುತ್ತಾನೆ<br /> ಎಲ್ಲ ಭಾರ ಒಬ್ಬನೇ ಹೊತ್ತಿರುತ್ತಾನೆ<br /> ಮುಖದಲ್ಲಿ ನಗು ಮೆತ್ತಿಕೊಂಡು ಒಳಗೊಳಗೆ ಅಳುತ್ತಿರುತ್ತಾನೆ<br /> ವಸಂತವೂ ಇಲ್ಲ, ಶಿಶಿರವೂ ಇಲ್ಲ<br /> ಎತ್ತರದ ಬರೀ ಬಿರುಗಾಳಿ ಮಾತ್ರ<br /> ಒಬ್ಬಂಟಿತನದ ಮೌನ ಮಾತ್ರ<br /> ಓ ನನ್ನ ಪ್ರಭುವೆ<br /> ಕೊಡಬೇಡ ನನಗಿಂತಹ ಎತ್ತರ<br /> ಅನ್ಯರನು ಆಲಂಗಿಸಲಾಗದು ಕರೆದು ಹತ್ತಿರ<br />  ನೀಡದಿರು ಇಂತಹ ಶುಷ್ಕತೆ</p>
<p>ವಾಜಪೇಯಿಯವರು ಹಿಂದಿಯ ಕವಿಯಾಗಿದ್ದುಕೊಂಡು ಹಿಂದಿಯ ವಕಾಲತ್ತು ಮಾಡುತ್ತ ಬಂದಿದ್ದಾರೆ. ಆದರೆ ಅವರೆಂದೂ ಬೇರೆ ಭಾಷೆಗಳನ್ನು ಹಾಗೂ ಸಂಪ್ರದಾಯಗಳನ್ನು ವಿರೋಧಿಸಲಿಲ್ಲ. ಎಲ್ಲ ಭಾಷೆಗಳನ್ನು, ಎಲ್ಲ ಧರ್ಮಗಳನ್ನು ಜೊತೆಯಲ್ಲಿ ಕರೆದುಕೊಂಡು ಹೋಗುವಂತೆ ಹೇಳುತ್ತಿದ್ದರು. ಸಂಘದ ಅಖಂಡ ಭಾರತದ ಕಲ್ಪನೆಯನ್ನು ನಿಜವಾಗಿಯೂ ಅವರೆಂದೂ ವಿರೋಧಿಸಲಿಲ್ಲ. ಎಲ್ಲರನ್ನೂ ಜೊತೆಯಲ್ಲಿ ಕರೆದುಕೊಂಡು ಹೋಗುವ ಮಾತಿಗೆ ಅವರು ಒತ್ತು ನೀಡುತ್ತಿದ್ದರು. 1998ರ ಡಿಸೆಂಬರ್ 13ರಂದು ದೆಹಲಿಯಲ್ಲಿ ಗಾಲಿಬ್ ಸ್ಮರಣಾರ್ಥ ಏರ್ಪಡಿಸಿದ್ದ ಒಂದು ವಿಚಾರಸಂಕಿರಣದಲ್ಲಿ ಪ್ರಧಾನಮಂತ್ರಿಯಾಗಿ ವಾಜಪೇಯಿಯವರು 'ಉರ್ದುವಿಗೆ ತನ್ನ ಸ್ಥಾನ ಸಿಗುತ್ತದೆ. ಗಾಲಿಬ್‍ರವರು ಏನೇನು ಬರೆದಿದ್ದಾರೋ ಅವೆಲ್ಲ ಇತರೆ ಭಾಷೆಗಳಿಗೆ ಅನುವಾದ ಆಗಬೇಕು. ನಾನು ಕೇವಲ ಹಿಂದಿ ಬಗ್ಗೆ ಮಾತ್ರ ಮಾತಾಡುತ್ತಿಲ್ಲ. ಉರ್ದು ಭಾರತೀಯ ಭಾಷೆ. ನಮ್ಮ ರಾಷ್ಟ್ರೀಯ ಭಾಷೆಗಳಲ್ಲಿ ಅದೂ ಒಂದಾಗಿದೆ. ಉರ್ದುವಿನ ದಾರಿಯಲ್ಲಿ ಕೆಲವು ತೊಡಕುಗಳಿವೆ. ಅವೆಲ್ಲ ಕಾಲಕ್ರಮೇಣ ದೂರವಾಗುತ್ತವೆ. ಹಿಂದೂಸ್ತಾನದ ಜೀವನದಲ್ಲಿ ಉರ್ದುವಿಗೂ ಕೂಡ ಜಾಗ ಸಿಗುವುದು. ಹಿಂದಿ ಬಲ್ಲವರೆಲ್ಲರೂ ಉರ್ದುವಿನ ಶೈಲಿಯ ಅಧ್ಯಯನ ಮಾಡಿದ್ದೇ ಆದರೆ, ಹಿಂದಿ ಕೂಡ ಸದೃಢವಾಗುವುದು. ಅರ್ಥಪೂರ್ಣವಾಗುವುದು. ಕಡಿಮೆ ಪದ ಪ್ರಯೋಗದಿಂದ ಹೆಚ್ಚು ಹೇಳುವ ಶಕ್ತಿ ಪಡೆದಿರುವ ಉರ್ದುವಿನ ವಿಶೇಷತೆ ಹಿಂದಿಯಲ್ಲೂ ಅವತರಿಸುವುದು. ಅಷ್ಟೇ ಅಲ್ಲ ಇತರೆ ಭಾಷೆಗಳಲ್ಲೂ ಅದು ಪ್ರವಹಿಸುವುದು' ಎಂದು ಹೇಳಿದರು.</p>
<p>ಹಿಂದಿ ಮತ್ತು ಹಿಂದೂಸ್ತಾನ ಇವೆರಡರ ಜೊತೆಗೆ ವಾಜಪೇಯಿಯವರ ಹಿಂದೂಧರ್ಮವನ್ನು ಅರ್ಥಮಾಡಿಕೊಳ್ಳುವ ವಿಷಯದಲ್ಲಿ ಕೆಲವರು ವಿವಾದ ಸೃಷ್ಟಿಸುತ್ತಾರೆ. ಸಾಮಾನ್ಯವಾಗಿ ಸಂಘದ ವಿಚಾರಧಾರೆ ಮತ್ತು ವಾಜಪೇಯಿಯವರ ಆಲೋಚನೆಗಳ ನಡುವೆ ಹೊಂದಾಣಿಕೆಯನ್ನು ಅವರು ಕಾಣುವುದಿಲ್ಲ.</p>
<p>ವಾಜಪೇಯಿಯವರು ಒಬ್ಬ ಸನಾತನ ಹಿಂದು ಎಂಬುದರಲ್ಲಿ ಎರಡು ಮಾತಿಲ್ಲ. ಅಲ್ಲದೆ ಅವರಲ್ಲಿ ಹಿಂದೂಧರ್ಮದ ಮರ್ಮವನ್ನು ತಿಳಿಯುವ, ತಿಳಿಸುವ ಪ್ರತಿಭೆ ಅದ್ಭುತವಾಗಿದೆ. ಹಿಂದು ಧರ್ಮದ ಬಗ್ಗೆ ತಾವು ಬರೆದಿರುವ ಪ್ರಬಂಧದಲ್ಲಿ ಅವರು ಹೀಗೆ ಹೇಳಿದ್ದಾರೆ. 'ಹಿಂದೂಧರ್ಮವು ಮಾನವನ ಸರ್ವೋತ್ಕೃಷ್ಟ ಧರ್ಮವಾಗಿರುವುದರಿಂದ ಅದು ನನ್ನನ್ನು ತನ್ನತ್ತ ಸೆಳೆದಿದೆ. ಕಾಲಗತಿಯೊಡನೆ ಅಸಂಗತವಾಗುವ ಯಾವುದೇ ಪುಸ್ತಕದ ಜೊತೆ ಅಥವಾ ಯಾವುದೇ ಧರ್ಮಪ್ರವರ್ತಕನ ಜೊತೆ ಹಿಂದೂ ಧರ್ಮವು ಸಂಬಂಧವಿಟ್ಟುಕೊಂಡಿಲ್ಲ. ಹಿಂದೂಧರ್ಮದ ಸ್ವರೂಪವು ಹಿಂದೂ ಸಮಾಜದ ಮೂಲಕ ನಿರ್ಮಾಣವಾಗಿದೆ. ಆದ್ದರಿಂದಲೇ ಅದು ಯುಗ ಯುಗಗಳಿಂದ ಸಂವರ್ಧಿತವಾಗುತ್ತಿದೆ ಮತ್ತು ವಿಕಸಿತವಾಗುತ್ತಾ ಬಂದಿದೆ.' ಅವರು ಹಿಂದೂ ಧರ್ಮವನ್ನು, ಸಂಪೂರ್ಣ ಬದುಕನ್ನು ದೃಷ್ಟಿಯಲ್ಲಿಟ್ಟುಕೊಳ್ಳುವ ಜೀವನದ ಒಂದು ವಿಶಿಷ್ಟ ಪದ್ಧತಿ ಹಾಗೂ ಶೈಲಿಯೆನ್ನುತ್ತಾರೆ. ಅವರು ಧರ್ಮಪಾರಾಯಣತೆ ಮತ್ತು ಈಶ್ವರನ ಮೇಲೆ ಭರವಸೆ ಇರುವ ಜನರಲ್ಲಿ ಒಬ್ಬರಾಗಿದ್ದಾರೆ.</p>
<p>ಒಮ್ಮೆ ವಾಜಪೇಯಿಯವರು ಹೀಗೆ ಹೇಳಿದ್ದರು, 'ನಾನು ಸಂಘಕ್ಕೋಸ್ಕರ ಪೂರ್ಣ ಸಮಯ ನೀಡಲು ನಿರ್ಧರಿಸಿ ಹೊರಡುವವರೆಗೂ ಜನಿವಾರ ಧರಿಸುತ್ತಿದ್ದೆ. ಇತರೆ ಹಿಂದೂಗಳಿಂದ ಅದು ನನ್ನನ್ನು ಪ್ರತ್ಯೇಕಿಸುತ್ತದೆ ಎಂದು ಅರಿತ ನಂತರ ಅದನ್ನು ತೆಗೆದುಬಿಟ್ಟೆ. ಹಿಂದಿನ ಕಾಲದಲ್ಲಿ ಜುಟ್ಟು ಮತ್ತು ಜನಿವಾರ ಹಿಂದೂಗಳ ಗುರುತಾಗಿತ್ತು. ಇವತ್ತು ಯಾರೂ ಜುಟ್ಟು ಬಿಡುವುದಿಲ್ಲ. ಅವರೆಲ್ಲ ಹಿಂದುತ್ವ ಬಿಟ್ಟು ಬಿಟ್ಟಿದ್ದಾರೆ ಎಂದು ಹೇಳಲಾಗುವುದಿಲ್ಲ. ಬಲವಂತದಿಂದ ಜುಟ್ಟನ್ನು ಕತ್ತರಿಸಲಾಗುತ್ತಿತ್ತು. ಆದ್ದರಿಂದ ಅದನ್ನು ರಕ್ಷಿಸುವುದು ನಮ್ಮ ಕರ್ತವ್ಯವಾಯಿತು.'</p>
<p>1992ರ ಡಿಸೆಂಬರ್‍ನಲ್ಲಿ ಡಾ|| ರಾಜೇಂದ್ರ ಪ್ರಸಾದರ ವ್ಯಾಖ್ಯಾನಮಾಲೆಯ ಸಂದರ್ಭದಲ್ಲಿ ಸೆಕ್ಯುಲರಿಸಂ ಬಗ್ಗೆ ಅವರು ಮಾಡಿದ ಭಾಷಣ ತುಂಬಾ ಮುಖ್ಯವಾಗಿದೆ. ಸೆಕ್ಯುಲರಿಸಂನ ಪಶ್ಚಿಮದ ಹೇಳಿಕೆಯನ್ನು ಅವರು ಒಪ್ಪುವುದಿಲ್ಲ. ಗಾಂಧೀಜಿಯವರ ಸರ್ವಧರ್ಮ ಸಮಭಾವವನ್ನು ಒಪ್ಪುತ್ತಾರೆ. ಧರ್ಮದ ವ್ಯಾಖ್ಯಾನ ಮಾಡುತ್ತ ಅವರು ಹೀಗೆ ಹೇಳುತ್ತಾರೆ, 'ಧರ್ಮ ಮತ್ತು ರಿಲಿಜನ್ ಇವೆರಡರ ಅಂತರವನ್ನು ತಿಳಿದುಕೊಳ್ಳಬೇಕಾಗಿದೆ. ರಿಲಿಜನ್‍ನ ಸಂಬಂಧ ಕೆಲವು ನಂಬಿಕೆಗಳ ಜೊತೆಗಿದೆ. ಎಲ್ಲಿಯವರೆಗೆ ವ್ಯಕ್ತಿಯು ನಂಬಿಕೆಗಳಲ್ಲಿ ವಿಶ್ವಾಸವಿಡುವನೋ ಅಲ್ಲಿಯವರೆಗೆ ಅವನು ಆ ರಿಲಿಜನ್ ಅಥವಾ ಮತದ ಸದಸ್ಯನಾಗಿರುತ್ತಾನೆ. ಯಾವಾಗ ಆ ನಂಬಿಕೆಗಳನ್ನು ಬಿಡುವನೋ ಆಗ ಆ ರಿಲಿಜನ್‍ನಿಂದ ಬಹಿಷ್ಕೃತಗೊಳ್ಳುತ್ತಾನೆ. ಆದರೆ ಧರ್ಮ ಕೇವಲ ನಂಬಿಕೆಗಳ ಮೇಲೆ ನಿಂತಿಲ್ಲ.'</p>
<p>ಇದೇ ವಿಚಾರ ವಿಮರ್ಶೆಯ ಸಂದರ್ಭದಲ್ಲಿ ಅವರು ಗಾಂಧೀಜಿಯವರನ್ನು ಉದಾಹರಿಸುತ್ತ ಹೇಳಿದರು, 'ಸರ್ವಧರ್ಮ ಸಮಭಾವ ಯಾವುದೇ ಧರ್ಮದ ವಿರುದ್ಧವಾಗಿಲ್ಲ. ಎಲ್ಲ ಧರ್ಮಗಳನ್ನು ಗೌರವಿಸು ಎಂಬುದೇ ಅದರರ್ಥ. ಆದ್ದರಿಂದ ಸೆಕ್ಯುಲರಿಸಂನ ಭಾರತೀಯ ಪರಿಕಲ್ಪನೆ ಹೆಚ್ಚು ಸಕಾರಾತ್ಮಕವಾಗಿದೆ. ಸರ್ವಧರ್ಮ ಸಮಭಾವ ನಮಗೆ ಬದುಕುವ ರೀತಿ ಹೇಳಿಕೊಡುತ್ತದೆ.' ತಮ್ಮ ಭಾಷಣದ ಕೊನೆಯಲ್ಲಿ ವಾಜಪೇಯಿಯವರು ಗುರು ಗೋವಿಂದಸಿಂಹರ ಈ ಪಂಕ್ತಿಗಳನ್ನು ವಾಚಿಸಿದರು.</p>
<p class="text-center">ದೆಹುರಾ ಸಮೀತ್ ಸೋಯಿ, ಪೂಜಾ ಓ ನಮಾಜ್ ಓಈ<br /> ಮಾನಸ್ ಸಭೈ ಏಕ ಪೈ ಅನೇಕ ಕೊ ಪ್ರಭಾವ ಹೈ<br /> ಅಲಖ ಅಭೇಖ ಸೋಈ, ಪುರಾಣ ಓ ಕುರಾನ ಕೋಈ<br /> ಏಕ ಹೀ ಸರೂಪ ಸಭೈ, ಏಕ ಹೀ ಬನಾವ ಹೈ</p> 
<p>(ಮಂದಿರ ಮತ್ತು ಮಸೀದಿ, ಪೂಜೆ ಮತ್ತು ನಮಾಜು, ಪುರಾಣ ಮತ್ತು ಕುರಾನು ಇವುಗಳಲ್ಲಿ ಯಾವುದೇ ಅಂತರವಿಲ್ಲ. ಎಲ್ಲ ಮಾನವರೂ ಒಂದೆ. ಎಲ್ಲರೂ ಒಬ್ಬನೇ ಕರ್ತಾರನ ಸೃಷ್ಟಿಯಾಗಿದ್ದಾರೆ.)</p>
<p>'ಕೆಲವು ಲೇಖನಗಳು, ಕೆಲವು ಭಾಷಣಗಳು' ಪುಸ್ತಕವು ವಾಜಪೇಯಿಯವರ ಹಳೆಯ ಲೇಖನಗಳ ಸಂಗ್ರಹವಾಗಿದೆ. ಇದರಲ್ಲಿ 'ಭಾರತ ದೇಶದ ಮೂಲ ಸ್ವರೂಪ' ಶೀರ್ಷಿಕೆಯ ಒಂದು ಲೇಖನದಲ್ಲಿ ವಾಜಪೇಯಿಯವರು ರಾಷ್ಟ್ರದ ಮೂಲ ಸ್ವರೂಪವು ಸಾಂಸ್ಕೃತಿಕತೆಯಲ್ಲಿದೆ ಎಂದು ಹೇಳುತ್ತಾರೆ. ವಿವಿಧತೆಯಲ್ಲಿ ಏಕತೆ ಭಾರತೀಯ ಸಂಸ್ಕೃತಿಯ ವಿಶೇಷತೆ ಎಂದು ಅವರು ಹೇಳುತ್ತಾರೆ. ನಾವು ಬಯಸಿರುವುದು ಏಕರೂಪತೆಯದ್ದಲ್ಲ, ಏಕತೆಯದ್ದು ಎನ್ನುತ್ತಾರೆ. ಇದರ ಪರಿಣಾಮವಾಗಿ ದೇಶದಲ್ಲಿ ಅನೇಕ ಉಪಾಸನಾ ಪದ್ಧತಿಗಳು, ಪಂಥಗಳು, ದರ್ಶನಗಳು, ಭಾಷೆಗಳು, ಸಾಹಿತ್ಯ, ಕಲೆ ಮತ್ತು ಜೀವನವಿಧಾನಗಳ ವಿಕಾಸವಾಗಿದೆ. ಅವುಗಳೆಲ್ಲವನ್ನು ನಮ್ಮದೆಂದು ತಿಳಿದು, ಅವುಗಳಿಗೆ ಗೌರವ ತೋರುತ್ತ ನಾವು ಸಾಗಬೇಕಾಗಿದೆ. ಆದರೆ ವಿಭಿನ್ನತೆಯ ಹೆಸರಲ್ಲಿ ವಿಭಜನೆ ಮಾಡುವುದು ಮಹಾ ಅಪರಾಧ.</p>
<p>'ಯಾವುದೇ ಸಂಸ್ಕೃತಿಯಾಗಲಿ ಸ್ಥಿರವಾಗಿರುವುದೇ ಅದರ ದೊಡ್ಡಸ್ತಿಕೆಯಲ್ಲ. ಕಾಲ ಕಾಲಕ್ಕೆ ಅದು ವಿಕಾಸವಾಗಬೇಕು. ಪ್ರಗತಿ ಕಾಣಬೇಕು. ಒಂದು ಕೆರೆಯಲ್ಲಿ ನೀರು ಶೇಖರಣೆಯಾಗಿದೆ ಎಂದಿಟ್ಟುಕೊಳ್ಳಿ, ಅದು ಸ್ಥಿರವಾಗಿದೆ. ಎಂದರ್ಥ. ಅದು ಕೊಳೆತು ನಾರುತ್ತಿರುತ್ತದೆ. ಅದನ್ನು ಅಖಂಡವೆನ್ನಲು ಸಾಧ್ಯವಿಲ್ಲ. ಭಾರತೀಯ ಸಂಸ್ಕೃತಿ ಬಗ್ಗೆ ಹೀಗೆ ಹೇಳಲು ಸಾಧ್ಯವಿಲ್ಲ. ಅದು ಅತ್ಯಂತ ಪುರಾತನ ಹಾಗೂ ನೂತನ. ಅದರ ಪ್ರವಾಹ ನಿರಂತರವೂ ಮತ್ತು ಚಿರಂತನವೂ ಆಗಿದೆ.'</p>
<p>1968ರಲ್ಲಿ ಸಂಸತ್ತಿನಲ್ಲಿ ವಾಜಪೇಯಿಯವರು ಅಸ್ಪೃಷ್ಯತೆ ಕುರಿತು ಬಲು ಗಂಭೀರ ಭಾಷಣ ಮಾಡಿದರು. ಸಾಮಾನ್ಯ ನಾಯಕರುಗಳಿಗೆ ಆ ರೀತಿ ಮಾತಾಡಲು ಸಾಧ್ಯವೇ ಇಲ್ಲ ಹಾಗೆ ಮಾತಾಡಿದರು.</p>
<p>ಪಾಟ್ನಾದಲ್ಲಿ ಹಿಂದು ಧರ್ಮದ ಬಗ್ಗೆ ಒಂದು ಕಾರ್ಯಕ್ರಮವಿತ್ತು. ಡಾ|| ಕರಣ್ ಸಿಂಹರು ಅತಿಥಿಯಾಗಿದ್ದರು. ಅಲ್ಲಿ ಅಸ್ಪೃಶ್ಯತೆಯ ವಿಷಯ ಬಂತು. ಸಂಸತ್ತಿನಲ್ಲಿ ಕಾರ್ಯಕ್ರಮವನ್ನುಲ್ಲೇಖಿಸಿ ವಾಜಪೇಯಿಯವರು ಹೀಗೆ ನುಡಿದರು, 'ಅಸ್ಪೃಶ್ಯತೆಯು ಹಿಂದು ಧರ್ಮದ ಒಂದು ಭಾಗವೆಂದು ಒಪ್ಪಲಾಗದು. ಅಸ್ಪೃಶ್ಯತೆಯು ಒಂದು ಪಾಪ, ಶಾಪ, ಅದೊಂದು ಕಳಂಕ. ಎಲ್ಲಿಯವರೆಗೆ ಈ ಕಳಂಕ ತೊಲಗುವುದಿಲ್ಲವೋ ಅಲ್ಲಿಯವರೆಗೆ ನಾವು ಜಗತ್ತಿನೆದುರು ತಲೆಯೆತ್ತಿ ನಿಲ್ಲಲಾಗುವುದಿಲ್ಲ. ಅಸ್ಪೃಶ್ಯತೆಯ ಆಚರಣೆಯನ್ನು ಯಾವ ಹಿಂದು ಶಾಸ್ತ್ರವೂ ಪ್ರತಿಪಾದಿಸುತ್ತಿಲ್ಲ.'</p>
<p>ಮುಂದುವರೆದು ಅವರು ಹೀಗೆ ಹೇಳಿದರು, 'ಒಂದು ವೇಳೆ ಶಾಸ್ತ್ರಗಳಲ್ಲಿ ಇದರ ಬಗ್ಗೆ ವ್ಯಾಖ್ಯೆಯಿದ್ದರೆ ಅದು ತಪ್ಪು ಎಂಬುದೇ ನನ್ನ ಅಭಿಪ್ರಾಯ. ನಾವದನ್ನು ಒಪ್ಪಲು ತಯಾರಿಲ್ಲ. ನಾನು ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿ ಹೀಗೆ ಹೇಳುತ್ತೇನೆ, ಅದೇನೆಂದರೆ ದೇವರೇನಾದರೂ ಪ್ರತ್ಯಕ್ಷವಾಗಿ ಅಸ್ಪೃಶ್ಯತೆಯನ್ನು ಒಪ್ಪಿಕೋ ಎಂದರೆ ನಾನು ಅಂತಹ ದೇವರನ್ನೂ ಒಪ್ಪಿಕೊಳ್ಳಲು ಸಿದ್ಧನಿಲ್ಲ. ಆದರೆ ದೇವರೆಂದೂ ಈ ರೀತಿ ಮಾಡಲಾರ. ಇನ್ನು ಆ ದೈವಭಕ್ತರೂ ಸಹ ಆ ರೀತಿ ಮಾಡಬಾರದು.'</p>
<p>ವಾಜಪೇಯಿ ಸರ್ಕಾರದಲ್ಲಿ ಮಂತ್ರಿಯಾಗಿದ್ದ ಉಮಾಭಾರತಿ ಹೀಗೆ ಹೇಳುತ್ತಾರೆ. 'ವಾಜಪೇಯಿಯವರು ರಾಜಕಾರಣದಲ್ಲಿ ಧರ್ಮ ನಿರಪೇಕ್ಷರಾಗಿದ್ದರು. ಆದರೆ ದೈವದಲ್ಲಿ ಅಪಾರ ನಂಬಿಕೆಯುಳ್ಳವರಾಗಿದ್ದರು. ಅವರು ಪ್ರತಿ ದಿನ ಶಿವನ ಪೂಜೆ ಮಾಡುತ್ತಿದ್ದರು. ರಾಜಕಾರಣದಲ್ಲಿ ರಾಷ್ಟ್ರವಾದವು ಅವರ ಮುಖ್ಯ ವಿಷಯವಾಗಿತ್ತು.'</p>
<section class="level2 numbered" id="id-004.01">
			<h2 class="level2-title" epub:type="title">ಧರ್ಮಕ್ಕಿಂತಲೂ ದೇಶ ಮೊದಲು</h2>
<p>'ಅಲ್ಪಸಂಖ್ಯಾತರೆಲ್ಲರೂ ರಾಷ್ಟ್ರದ ಮುಖ್ಯಧಾರೆಯಲ್ಲಿ ಸೇರಿಕೊಳ್ಳಬೇಕು. ಇಲ್ಲದಿದ್ದರೆ ಅವರಿಗೇ ನಷ್ಟ. ಉಪಾಸನೆಯ ಪದ್ಧತಿಯನ್ನು ಆಧಾರವಾಗಿಟ್ಟುಕೊಂಡು ಭಾರತದಲ್ಲಿ ಯಾವತ್ತೂ ಯಾರೂ ಸಹ ಯಾರ ಮೇಲೇ ಆಗಲಿ ಭೇದಭಾವ ಅಥವಾ ಪಕ್ಷಪಾತ ಮಾಡಿಲ್ಲ. ಮೊದಲು ದೇಶಕ್ಕೆ ಮೊದಲ ಪ್ರಾಶಸ್ತ್ಯಕೊಟ್ಟು ನಂತರ ಎರಡನೇ ಸ್ಥಾನ ಧರ್ಮಕ್ಕೆ ನೀಡಿ ಎಂದು ನಾನು ಮುಸಲ್ಮಾನರಿಗೆ ಹೇಳಬಯಸುತ್ತೇನೆ. ತಮ್ಮದೇ ಪ್ರತ್ಯೇಕ ವಲಯದಲ್ಲಿ ಇರುವುದನ್ನು ಬಿಟ್ಟು ಈ ರಾಷ್ಟ್ರದ ಜನಜೀವನದಲ್ಲಿ ಅವರು ಬೆರೆತು ಅದನ್ನು ಮತ್ತಷ್ಟು ಸುಂದರವಾಗಿ ಮಾಡುವ ಪ್ರಯತ್ನದಲ್ಲಿ ಭಾಗಿಯಾಗಬೇಕು' ಎಂದು ವಾಜಪೇಯಿಯವರು ಯಾವಾಗಲೂ ಹೇಳುತ್ತಿದ್ದರು.</p>
<p>ಬಿಜೆಪಿಯ ರಚನೆಯಾದ ಮೇಲಷ್ಟೇ ಅಲ್ಲ, ಜನಸಂಘದ ಕಾಲದಲ್ಲೂ ಕೂಡ ಮುಸಲ್ಮಾನರನ್ನು ಜೊತೆಯಲ್ಲೇ ಕರೆದುಕೊಂಡು ಹೋಗಬೇಕೆಂದು ಅವರು ಒತ್ತಿ ಒತ್ತಿ ಹೇಳುತ್ತಿದ್ದರು. 'ಜನಸಂಘವು ಎಲ್ಲ ಭಾರತೀಯರನ್ನೂ ಒಂದೇ ತೆರದಲ್ಲಿ ಕಾಣುತ್ತದೆ. ಅವರನ್ನೆಂದೂ ಬಹುಸಂಖ್ಯಾತರು, ಅಲ್ಪ ಸಂಖ್ಯಾತರು ಎಂದು ವಿಭಜಿಸುವುದಿಲ್ಲ. ಈ ರೀತಿ ವಿಭಜಿಸುವುದನ್ನು ಅದು ವಿರೋಧಿಸುತ್ತದೆ. ಪ್ರಜಾಪ್ರಭುತ್ವದಲ್ಲಿ ಬಹುಸಂಖ್ಯಾತರು, ಅಲ್ಪಸಂಖ್ಯಾತರು ಎಂಬ ನಿರ್ಣಯ ರಾಜಕೀಯದ ಆಧಾರದಿಂದ ಆಗಿದೆಯೇ ಹೊರತು ಧರ್ಮ ಮತ್ತು ಭಾಷೆಯ ಆಧಾರದಿಂದ ಅಲ್ಲ. ಎಲ್ಲ ಅಲ್ಪ ಸಂಖ್ಯಾತರ ಜೊತೆ ಜನಸಂಘವು ಸಮಾನ ವ್ಯವಹಾರ ಮಾಡಬಯಸುತ್ತದೆ. ಅವರಿಗೆ ಏನಾದರೂ ಭೇದಭಾವ ಮಾಡಿದರೆ ಅದು ತಪ್ಪಾಗುತ್ತದೆ. ಅವರ ಪರವಾಗಿ ಜನಸಂಘವು ಧ್ವನಿ ಎತ್ತುತ್ತದೆ' ಎಂದು ವಾಜಪೇಯಿಯವರು ಜನಸಂಘದ ಅಧ್ಯಕ್ಷರಾಗಿದ್ದಾಗ ನುಡಿದಿದ್ದರು.</p>
<p>ಭಾರತವನ್ನು ಕೇವಲ ಭೂಮಿಯ ಒಂದು ಭಾಗ ಎಂದು ವಾಜಪೇಯಿಯವರು ಯಾವತ್ತೂ ಭಾವಿಸುವುದಿಲ್ಲ. `ಭಾರತ ರಾಷ್ಟ್ರ' ಎಂಬ ವಿಷಯದ ಮೇಲೆ ಅವರು ಬರೆದ ಪ್ರಬಂಧವನ್ನು ನೋಡಿದರೆ ಅವರ ಹೃದಯದೊಳಗಿರುವ ರಾಷ್ಟ್ರಪ್ರೇಮದ ಹಾಗೂ ಅವರ ಉತ್ಕೃಷ್ಟ ಹಿಂದಿ ಭಾಷೆಯ ಪ್ರಯೋಗದ ದರ್ಶನ ಮಾಡಬಹುದು. ಅವರು ಅದರಲ್ಲಿ ಈ ರೀತಿ ಬರೆಯುತ್ತಾರೆ, `ಭಾರತವು ಭೂಮಿಯ ಒಂದು ತುಣುಕಲ್ಲ, ಅದೊಂದು ಸದಾ ಎಚ್ಚರದಿಂದಿರುವ ರಾಷ್ಟ್ರಪುರುಷ. ಹಿಮಾಲಯವೇ ಅದರ ಶಿರ. ಗೌರಿಶಂಕರವೇ ಅದರ ಶಿಖೆ, ಕಾಶ್ಮೀರವೇ ಅದರ ಕಿರೀಟ, ಪಂಜಾಬ್ ಮತ್ತು ಬಂಗಾಳ ಅದರ ಎರಡು ವಿಶಾಲ ಭುಜಗಳು, ವಿಂಧ್ಯಾಚಲವೇ ಸೊ ಮ್ಟ, ನರ್ಮದೆಯೇ ಡಾಬು, ಪೂರ್ವ ಮತ್ತು ಪಶ್ಚಿಮದ ಘಟ್ಟಗಳೇ ಎರಡು ವಿಶಾಲ ತೊಡೆಗಳು, ಕನ್ಯಾಕುಮಾರಿಯೇ ಪಾದ, ಸಾಗರವು ಪಾದಗಳ ಧೂಳು ತೊಳೆಯುತ್ತಿದೆ, ಮಳೆಗಾಲದ ಕಾರ್ಮೋಡಗಳೇ ಇವಳ ಅರ್ಪಣಾ ಭೂಮಿ. ಇದರ ಇಟ್ಟಿಗೆ ಇಟ್ಟಿಗೆಯೂ ಈಶ್ವರ, ಇದರ ಬಿಂದು ಬಿಂದುವೂ ಗಂಗಾಜಲ. ನಾವು ಗೆದ್ದರೂ ಇದಕ್ಕೋಸ್ಕರವಾಗಿಯೇ, ಸತ್ತರೂ ಇದಕ್ಕೋಸ್ಕರವಾಗಿಯೇ."</p>
<p>1971ರ ಯುದ್ಧದ ನಂತರ ವಾಜಪೇಯಿಯವರು ಸೇನೆಯನ್ನು ಕುರಿತು ಒಂದು ಅನುಪಮವಾದ ಹಾಗೂ ಸುಂದರವಾದ ಪ್ರಬಂಧ ರಚಿಸಿದರು. ಈ ಪ್ರಬಂಧ ಕೇವಲ ಸೈನಿಕರ ಮನೋಬಲವನ್ನಷ್ಟೇ ಹೆಚ್ಚಿಸಲಿಲ್ಲ ಬದಲಾಗಿ ನಮ್ಮ ದೇಶದ ಮನೋಬಲವನ್ನೇ ಹೆಚ್ಚಿಸಿತು. ಅದರಲ್ಲಿ ಅವರು ಹೀಗೆ ಹೇಳಿದ್ದಾರೆ, 'ಇವತ್ತು ನಾವು ಯಾರನ್ನಾದರೂ ಅಭಿನಂದಿಸಬೇಕಾಗಿದ್ದರೆ ನಮ್ಮ ಸೈನಿಕರನ್ನು ಅಭಿನಂದಿಸಬೇಕು. ಏಕೆಂದರೆ ಅವರು ತಮ್ಮ ರಕ್ತದಲ್ಲಿ ವಿಜಯಗಾಥೆಯನ್ನು ರಚಿಸಿದ್ದಾರೆ. ನಮ್ಮ ಸೈನ್ಯವು ನಮ್ಮ ಇತಿಹಾಸವನ್ನು ಬದಲಾಯಿಸಿದೆ ಮತ್ತು ಭೂಗೋಳವನ್ನೂ ಬದಲಾಯಿಸಿದೆ. ಒಂದೇ ಪ್ರಹಾರಕ್ಕೆ ಇತಿಹಾಸವೂ ಬದಲಾಯಿತು ಮತ್ತು ಭೂಗೋಳವೂ ಅಲ್ಲಾಡಿಬಿಟ್ಟಿತು.'</p>
<p>ವಾಜಪೇಯಿಯವರು ಬರೆಯುತ್ತಾರೆ, 'ಒಂದು ರಾತ್ರಿ ಪಶ್ಚಿಮದ ಆಯಕಟ್ಟಿನ ಪ್ರದೇಶದಲ್ಲಿ ನಿಯೋಜಿತಗೊಂಡಿದ್ದ ವಿಮಾನಚಾಲಕನಾದ ಒಬ್ಬ ಸೈನಿಕನ ಫೋನ್ ಕರೆಯನ್ನು ನಾನು ತೆಗೆದುಕೊಳ್ಳಬೇಕಾಯಿತು. 'ತಾವು ಸ್ವಲ್ಪ ಸಹಾಯ ಮಾಡಿ' ಎಂದು ಅವನು ಕೇಳಿದ. 'ತಮ್ಮಾ ಏನು ತೊಂದರೆ? ಮನೆಯ ನೆನಪೇನಾದರೂ ಬಂತಾ? ಶತೃಗಳ ಉಪಟಳ ಜಾಸ್ತಿಯಾಗುತ್ತಿದೆಯಾ?' ಎಂದು ನಾನು ಅವನಿಗೆ ಕೇಳಿದೆ. ಅದಕ್ಕವನು ಹೀಗೆ ಉತ್ತರಿಸಿದ, 'ಆ ರೀತಿಯ ತೊಂದರೆಯೇನೂ ಇಲ್ಲ. ನಾನು ಎಷ್ಟು ಬಾರಿ ಕೇಳಿಕೊಂಡರೂ ನನ್ನನ್ನು ಪಾಕೀಸ್ತಾನದ ವಿರುದ್ಧ ಗುಂಡಿನ ಸುರಿಮಳೆಗರೆಯಲು ನಮ್ಮ ಕಮಾಂಡರ್ ಬಿಡುತ್ತಿಲ್ಲ. ನಿನ್ನ ಸರದಿ ಬರಲಿ ಆಗ ಕಳಿಸುವೆ ಎನ್ನುತ್ತಿದ್ದಾರೆ. ನನ್ನ ಕೈಯಲ್ಲಿ ಕಾಯುತ್ತ ಕೂರಲು ಸಾಧ್ಯವಿಲ್ಲ. ನಾನು ಮತ್ತೊಂದು ಸಾರಿ ಅಲ್ಲಿಗೆ ಹೋಗಿ ಆಕ್ರಮಣ ಮಾಡಬಯಸುತ್ತೇನೆ.' ಇವನು ಇನ್ನೆಂಥಹ ಮಣ್ಣಿನಿಂದ ಮಾಡಲ್ಪಟ್ಟಿದ್ದಾನೆ? ಎಂದು ನನಗನ್ನಿಸಿತು. ಪಾಕೀಸ್ತಾನದೊಳಗೆ ನುಸುಳಿ ಗುಂಡಿನ ಸುರಿಮಳೆಗರೆಯುವುದೆಂದರೆ ಸಾವನ್ನು ಆಹ್ವಾನಿಸಿದಂತೆ. ತಲೆಗೆ ಕಫನ್ ಕಟ್ಟಿಕೊಂಡು ಧುಮುಕಿದಂತೆ. ಅಂಥದ್ದರಲ್ಲಿ ಈ ರೀತಿ ಚಾಡಿ ಹೇಳುತ್ತಿದ್ದಾನೆ! ಹೇಳಿ....ಇಂಥಹ ಸೈನಿಕ ಇನ್ನ್ಯಾವ ದೇಶದಲ್ಲಿದ್ದಾನು.....?! ಅವನನ್ನು ಅದಾರು ಸೋಲಿಸಬಲ್ಲರು.....?'</p>
</section>
</section>

<section class="level1 numbered" epub:type="chapter" role="doc-chapter" id="id-005">
		<h1 class="level1-title" epub:type="title"><span class="num">ಅಧ್ಯಾಯ - 5</span> ಮಂದಿರವಲ್ಲೇ ಕಟ್ಟುವೆವು</h1>
<p class="text-center">ಸಂಕ್ರಮಣ ಅಷ್ಟೆಯೋ.. ಅಥವಾ ಹೊಸ ಸೃಷ್ಟಿಯೋ..?<br /> ಸ್ವಸ್ತಿಯೆನ್ನಲೇ..? ಅಥವಾ ಸುಮ್ಮನಿರಲೇ..?</p>
<p>1992ರ ಡಿಸೆಂಬರ್ 5ರಂದು ಅಟಲ್ ಬಿಹಾರಿ ವಾಜಪೇಯಿಯವರು ಭಾಷಣ ಮಾಡಿದರು, 'ನಾವು ಕಾರಸೇವೆ ಮಾಡಬೇಕೆಂಬುದೇ ಸುಪ್ರೀಂಕೋರ್ಟ್‍ನ ತೀರ್ಪಿನ ಅರ್ಥ. ನಾಳೆಯ ಕಾರಸೇವೆಯಿಂದ ಯಾರ ಅವಹೇಳನೆಯೂ ಆಗುವುದಿಲ್ಲ. ಕಾರಸೇವೆಯಿಂದ ಸುಪ್ರೀಂಕೋರ್ಟ್‍ನ ತೀರ್ಪಿಗೆ ಗೌರವ ತೋರಿಸಿದಂತಾಗುತ್ತದೆ. ಹೈಕೋರ್ಟಿನ ಲಖ್ನೌ ಪೀಠ ತೀರ್ಪು ಕೊಡುವವರೆಗೂ ನಿರ್ಮಾಣಕಾರ್ಯ ನಿಲ್ಲಿಸಬೇಕಾಗಿದೆ. ಎಂದು ಸುಪ್ರೀಂಕೋರ್ಟು ಹೇಳಿರುವುದು ಸರಿಯಾಗೇ ಇದೆ. ಆದರೆ ತಾವು ಭಜನೆ ಮಾಡಬಹುದು, ಕೀರ್ತನೆ ಮಾಡಬಹುದು. ಭಜನೆ ಒಬ್ಬನಿಂದ ಸಾಧ್ಯವಿಲ್ಲ, ಸಾಮೂಹಿಕ ಕಾರ್ಯವದು. ಕೀರ್ತನೆಯೂ ಅಷ್ಟೆ ಜಾಸ್ತಿ ಜನರು ಬೇಕು. ನಿಂತು ಕೀರ್ತನೆ ಮಾಡಲಾಗದು. ಸುಂದರವಾದ ಶಿಲ್ಪಗಳು ಅಲ್ಲಿಗೆ ಈಗಾಗಲೇ ಸಾಗಿಸಲ್ಪಟ್ಟಿವೆ. ಅವುಗಳ ಮೇಲೆ ಯಾರೂ ಕೂಡಲಾಗುವುದಿಲ್ಲ. ನೆಲವನ್ನು ಸಮತಟ್ಟು ಮಾಡಬೇಕು. ಯಜ್ಞಕ್ಕೆ ಏರ್ಪಾಟಾಗಬೇಕು. ಅದಕ್ಕೋಸ್ಕರ ಒಂದು ಚಿಕ್ಕದಾದರೂ ಯಜ್ಞ ವೇದಿಕೆ ಕಟ್ಟಿಸಬೇಕು.'</p>
<p>ಬಾಬರಿ ಮಸೀದಿ ಕೆಡವಿದ ಹಿಂದಿನ ದಿನ ಅಟಲ್ ಬಿಹಾರಿ ವಾಜಪೇಯಿಯವರು ಲಖ್ನೌದಲ್ಲಿ ಮಾಡಿದ ಈ ಭಾಷಣ ಅನೇಕ ದಾರಿಗಳೆಡೆಗೆ ಕರೆದೊಯ್ಯುತ್ತದೆ. ಇದು ಮಂದಿರ ನಿರ್ಮಾಣವನ್ನು ವಿರೋಧಿಸುವವನೊಬ್ಬನ ಭಾಷಣವೇ....? ವಾಜಪೇಯಿಯವರು ಮಂದಿರ ನಿರ್ಮಾಣದ ಅಥವಾ ಕಾರಸೇವೆಯ ವಿರುದ್ಧವಿದ್ದರೆ....? ಅಥವಾ ಅದನ್ನು ಸಮರ್ಥಿಸುತ್ತಿದ್ದರೆ....? ಒಂದು ವೇಳೆ ಹೌದಾದರೆ ಡಿಸೆಂಬರ್ 6ರಂದು ಬಿಜೆಪಿಯ ಇತರೆ ನಾಯಕರುಗಳಂತೆ ಅಯೋಧ್ಯೆಯಲ್ಲಿ ಏಕೆ ತಂಗಲಿಲ್ಲ....? ಮಾರನೇ ದಿನ ದೆಹಲಿಗೆ ಏಕೆ ಹೋದರು....?</p>
<p>ವಾಜಪೇಯಿಯವರು ಎಂದೂ ರಾಮಜನ್ಮಭೂಮಿ ಆಂದೋಲನದ ಪರವಾಗಿ ಇರಲಿಲ್ಲ. ವಿಶ್ವ ಹಿಂದೂ ಪರಿಷತ್ತಿನ ನಾಯಕರಾಗಿದ್ದ ಅಶೋಕ್ ಸಿಂಘಾಲರನ್ನು ನಾನು ಅವರ ಸಾವಿನ ಕೆಲವು ದಿನಗಳ ಮುಂಚೆ ಭೇಟಿಯಾಗಿದ್ದೆ. ಅವರು ಹೀಗೆ ಹೇಳಿದರು, 'ವಾಜಪೇಯಿಯವರು ಎಂದೂ ರಾಮಜನ್ಮಭೂಮಿ ಆಂದೋಲನದಲ್ಲಿ ಭಾಗವಹಿಸಲಿಲ್ಲ. ಆದರೆ ಯಾವಾಗ ಮಂದಿರದ ಬಿರುಗಾಳಿ ಬೀಸಿತೋ ಅವರೂ ಬಂಧಿತರಾದರು. ಅವರೆಂದೂ ರಾಮಜನ್ಮಭೂಮಿ ಆಂದೋಲನವನ್ನು ಸಮರ್ಥಿಸಿಕೊಳ್ಳಲಿಲ್ಲ. ಸಂಘರ್ಷವಿಲ್ಲದೇ ಮಂದಿರ ನಿರ್ಮಾಣವಾಗಬೇಕು ಎನ್ನುವವರ ಸಾಲಿಗೆ ಸೇರಿದವರು ಅವರು. ನರಸಿಂಹರಾವ್ ಕೂಡ ಅದೇ ಗುಂಪಿಗೆ ಸೇರಿದವರು. ಎನ್‍ಡಿಎ ಸರ್ಕಾರದ ಆರು ವರ್ಷಗಳ ಆಡಳಿತ ಕಾಲದಲ್ಲಿ ನಿಜವಾಗಿಯೂ ಮಂದಿರ ನಿರ್ಮಾಣದ ವಿಚಾರದಲ್ಲಿ ಹೇಳಿಕೊಳ್ಳುವಂಥ ಕಾರ್ಯವೇನೂ ಆಗಲಿಲ್ಲ. ಆದರೆ ವಾಜಪೇಯಿಯವರ ಬಗ್ಗೆ ನನ್ನ ಯಾವ ಆಕ್ಷೇಪಣೆಯೂ ಇಲ್ಲ. ವಾಜಪೇಯಿಯವರು ಅಸಹಾಯಕರಾಗಿದ್ದರು. ಮಿಗಿಲಾಗಿ ಅವರೇನೂ ಮಾಡಲು ಸಾಧ್ಯವಿರಲಿಲ್ಲ. ನ್ಯಾಯಾಲಯದ ತೀರ್ಪನ್ನಷ್ಟೇ ಅವರು ಕಾಯುತ್ತಿದ್ದರು.'</p>
<p>ಬಿಜೆಪಿ ನಾಯಕರಾದ ಲಾಲ್‍ಕೃಷ್ಣ ಆಡ್ವಾಣಿಯವರ 1990ರ ರಾಮ ರಥಯಾತ್ರೆಯನ್ನು ರಾಮಜನ್ಮ ಭೂಮಿ ಆಂದೋಲನದ ಪ್ರಮುಖ ಘಟ್ಟ ಎಂದು ಹೇಳಲಾಗುತ್ತದೆ. ಈ ಯಾತ್ರೆಯನ್ನು ಸೋಮನಾಥದಿಂದ ಅಯೋಧ್ಯೆವರೆಗೆ ನಡೆಸಲು ನಿರ್ಧರಿಸಲಾಯಿತು. ಈ ರಥಯಾತ್ರೆಯಿಂದ ದೇಶದಾದ್ಯಂತ ಬಹು ದೊಡ್ಡ ಬೆಂಬಲ ದೊರಕಿತು. ಆದರೆ ವಿಶ್ವ ಹಿಂದೂ ಪರಿಷತ್ತಿನ ಅಂತರರಾಷ್ಟ್ರೀಯ ಅಧ್ಯಕ್ಷರಾದ ಅಶೋಕ್ ಸಿಂಘಾಲರು ಈ ಮಾತನ್ನು ಒಪ್ಪುವುದಿಲ್ಲ. ಅಶೋಕ್ ಸಿಂಘಾಲರನ್ನೇ ಈ ಯಾತ್ರೆಯ ಮೂಲ ಸೂತ್ರಧಾರಿ ಎನ್ನಬಹುದು. ಅಶೋಕ್ ಸಿಂಘಾಲರು ವರ್ಷಾನುಗಟ್ಟಲೆ ಇದೇ ಆಂದೋಲನದಲ್ಲಿ ತೊಡಗಿಸಿಕೊಂಡಿದ್ದರು.</p>
<p>ದೆಹಲಿಯ ಆರ್.ಕೆ. ಪುರಂನಲ್ಲಿರುವ ವಿಶ್ವ ಹಿಂದೂ ಪರಿಷತ್ತಿನ ಕಾರ್ಯಾಲಯದ ಮೊದಲ ಮಹಡಿಯ ಕೋಣೆಯಲ್ಲಿ ನಾನು ಅಶೋಕ್ ಸಿಂಘಾಲರನ್ನು ಅವರು ಸಾಯುವ ಕೆಲವೇ ದಿನಗಳ ಹಿಂದೆ ಭೇಟಿಯಾಗಿದ್ದೆ. ಅದೇ ಅವರ ಕೊನೇ ಭೇಟಿಯಾಗಿತ್ತು. ಭೇಟಿಯ ಪ್ರಾರಂಭದಲ್ಲಿ ಅವರು 'ಸ್ವಲ್ಪ ಚಹಾ ಕುಡಿಯಿರಿ' ಎಂದರು. ನಂತರ ಮಾತುಕತೆ ಶುರುವಾಯಿತು. ಈ ಆಂದೋಲನದಲ್ಲಿ ಶಾಮೀಲಾಗಿದ್ದಕ್ಕೆ ಬಿಜೆಪಿಗೆ ಏನಾದರೂ ಲಾಭವಾಯಿತೆ? ಎಂದು ನಾನು ಕೇಳಿದೆ. ಮಾತನ್ನು ಬೇರೆಡೆಗೆ ತಿರುಗಿಸುತ್ತ ಅವರು ಉತ್ತರಿಸಿದರು, 'ಆಡ್ವಾಣಿಯವರ ಕಾರಣದಿಂದ ಬಿಜೆಪಿಯು ಈ ಆಂದೋಲನವನ್ನು ತನ್ನ ಕೈಗೆತ್ತಿಕೊಂಡಿತು. ಈ ಆಂದೋಲನದಲ್ಲಿ ಭಾಗವಹಿಸಿದ್ದವರ ಒಂದು ಸಲಹೆಯನ್ನೂ ಆಡ್ವಾಣಿಯವರು ಕೇಳಲಿಲ್ಲ. ಯಾತ್ರೆಯನ್ನು ತಾವೇ ನಿರ್ಧರಿಸಿಬಿಟ್ಟರು. ರಾಜಕೀಯ ಲಾಭವೇ ಅವರ ಉದ್ದೇಶವಾಗಿತ್ತು. ಆದರೆ ಆಂದೋಲನ ಬಹಳ ದೀರ್ಘವಾಗಿತ್ತು. ಅದು ರಾಜಕೀಯವನ್ನು ಮೀರಿತ್ತು. ನಾನಿದನ್ನು ಆಂದೋಲನ ಎಂದು ಕರೆಯುವುದಿಲ್ಲ. ಅದೊಂದು ಜಾಗೃತಿಯ ಅಭಿಯಾನವಾಗಿತ್ತು. ಜಾಗೃತಗೊಳಿಸುವುದಕ್ಕಾಗಿಯೇ ಇದರಲ್ಲಿ ಎಲ್ಲ ರೀತಿಯ ಜನರು, ಎಲ್ಲ ರಾಜಕೀಯ ಪಕ್ಷಗಳ ಜನರು ಬೆರೆತಿದ್ದರು. ವಾಮಪಂಥೀಯರಾದ ಕೆಲವರನ್ನು ಮತ್ತು ಕಾಂಗ್ರೆಸ್ಸಿನ ಕೆಲವು ಸೆಕ್ಯೂಲರ್‍ಗಳನ್ನು ಹೊರತು ಪಡಿಸಿದರೆ ಮಿಕ್ಕ ಎಲ್ಲ ಹಿಂದೂಗಳೂ ಅದರಲ್ಲಿ ಒಂದಲ್ಲ ಒಂದು ರೀತಿಯಲ್ಲಿ ಕೈಜೋಡಿಸಿದ್ದರು. ಆದರೆ ಆಡ್ವಾಣಿ ಹಾಗೂ ಬಿಜೆಪಿಯು ಬಂದು ಆಂದೋಲನದಲ್ಲಿ ಸೇರಿದ ಮೇಲೆ ಬಿಜೆಪಿಯ ವಿಚಾರಧಾರೆಯನ್ನು ಒಪ್ಪದ ಕೆಲವರು ದೂರವಾದರು. ರಥಯಾತ್ರೆಯು ಪಾರ್ಟಿಯ ಅಜೆಂಡಾ ಆದ ಕೂಡಲೇ ಅವರೆಲ್ಲ ತೆಪ್ಪಗಾದರು. ಆಡ್ವಾಣಿಯವರು ತಮ್ಮ ಪಾರ್ಟಿಯ ಅಜೆಂಡಾದ ಕಾರಣದಿಂದ ಆಂದೋಲನದಲ್ಲಿ ಸೇರಿದರು. ಅವರು ವಿ.ಪಿ.ಸಿಂಹರ ಸರ್ಕಾರದಿಂದ ಬೇಸತ್ತಿದ್ದರು. ಅದನ್ನು ಉರುಳಿಸಲು ಬಯಸಿದ್ದರು. ಅದಕ್ಕೊಂದು ನೆವ ಬೇಕಾಗಿತ್ತು. ಅವರ ಬಂಧನವೇ ವಿ.ಪಿ. ಸಿಂಹರ ಸರ್ಕಾರದ ಪತನಕ್ಕೆ ನೆಪವಾಯಿತು.'</p>
<p>ಅಶೋಕ್ ಸಿಂಘಾಲರೊಡನೆ ನಡೆದ ಅಂದಿನ ಮಾತುಕತೆಯ ವಿವರಗಳು ಇಲ್ಲಿವೆ.</p>
<p>ಪ್ರಶ್ನೆ: ಮಸೀದಿ ಬೀಳಿಸಬೇಕೆಂಬುದರ ಪರವಾಗಿ ನಾನಿರಲಿಲ್ಲ ಎಂದು ಡಿಸೆಂಬರ್ 6ರ ಘಟನೆಯ ನಂತರ ಆಡ್ವಾಣಿಯವರು ಹೇಳಿದರಲ್ಲ, ಈ ಬಗ್ಗೆ ಅವರಿಗೆ ದುಃಖವಿದೆಯೇ? ಒಂದು ವೇಳೆ ದುಃಖವಿದ್ದರೆ ಅದರಲ್ಲಿ ಪಶ್ಚಾತ್ತಾಪದ ಛಾಯೆಯಿತ್ತೇ?</p>
<p>ಸಿಂಘಾಲ್: ಯಾವ ಮನೋರಥವಿಟ್ಟುಕೊಂಡು ನಾನೀ ಯಾತ್ರೆ ಹಮ್ಮಿಕೊಂಡಿದ್ದೇನೆ? ಅದರ ಲಕ್ಷ್ಯವೇನಿರಬಹುದೆಂದು ಅವರು ಯಾತ್ರೆಯ ಮೊದಲ ದಿನವೇ ಯೋಚಿಸಬೇಕಿತ್ತು. ಮಸೀದಿ ಬೀಳಿಸಲೇಬೇಕೆ? ಗುಮ್ಮಟವನ್ನು ಕೆಡವಲೇಬೇಕೆ? ಒಂದು ವೇಳೆ ಗುಮ್ಮಟ ಬೀಳಲಿಲ್ಲವೆಂದರೆ ಮುಂದೆ ಏನು ಮಾಡಬೇಕು? ಮಂದಿರ ನಿರ್ಮಾಣದ ಸಾಧ್ಯತೆಗಳೇನು? ಲಕ್ಷಾಂತರ ಕಾರ್ಯಕರ್ತರ, ಜನರ ಭಾವನೆಗಳು ಅದರೊಂದಿಗೆ ಬೆಸೆದಿತ್ತು. ಅವರೆಲ್ಲ ಅಯೋಧ್ಯೆ ತಲುಪಿದ್ದರು. ಆಡ್ವಾಣಿಯವರು ಇದನ್ನೆಲ್ಲಾ ಯಾತ್ರೆಯ ಮೊದಲ ದಿನವೇ ಯೋಚಿಸಬೇಕಿತ್ತು.</p>
<p>ಪ್ರಶ್ನೆ: ಆ ದಿನ ಗುಮ್ಮಟವನ್ನು ಕೆಡವಲೇಬೇಕೆಂದು ಮೊದಲೇ ಯೋಜಿಸಲಾಗಿತ್ತೆ? ಡಿಸೆಂಬರ್ 6ರ ಘಟನೆ ಪೂರ್ವನಿಯೋಜಿತವಾದದ್ದೇ?</p>
<p>ಸಿಂಘಾಲ್: ಇಲ್ಲ, ಯಾವತ್ತು ಆಂದೋಲನ ಶುರುವಾಯಿತೋ ಅವತ್ತೇ ಆ ಗುಮ್ಮಟ ಬೀಳಲೇಬೇಕೆಂದು ನಿರ್ಧರಿಸಲಾಗಿತ್ತು. ಆ ಗುಮ್ಮಟವು ಬಿದ್ದರೇ ತಾನೆ ಹಳೆಯ ಮಂದಿರದ ಅವಶೇಷಗಳು ಕಾಣುವುದು? ಅಲ್ಲಿ 84 ಪ್ರಾಚೀನ ಕಂಬಗಳು ಸಿಕ್ಕವು. ಮೊದಲು ಇದು ಪ್ರಾಚೀನ ಮಂದಿರವಾಗಿತ್ತೆಂದು ಸಾರುವ ಇನ್ನೂ ಅನೇಕ ವಸ್ತುಗಳು ದೊರೆತವು. ಆ ಬಾಬರಿ ಮಸೀದಿ ಬೀಳದೇ ಇದ್ದಿದ್ದರೆ ಈ ಪ್ರಮಾಣಗಳು ಸಿಗುತ್ತಿರಲಿಲ್ಲ. ಮತ್ತೆ ನಾವು ತಾನೇ ಏನು ಮಾಡಲು ಸಾದ್ಯವಾಗುತ್ತಿತ್ತು?</p>
<p>ಪ್ರಶ್ನೆ: 1998ರಿಂದ 2004ರವರೆಗೆ ಕೇಂದ್ರದಲ್ಲಿ ಎನ್‍ಡಿಎ ಸರ್ಕಾರವಿತ್ತಲ್ಲ. ಆಗ ಆಡ್ವಾಣಿಯವರೇ ಗೃಹಮಂತ್ರಿಯಾಗಿದ್ದರು. ಆದರೆ ಮಂದಿರ ನಿರ್ಮಾಣದ ಯಾವುದೇ ಪ್ರಬಲ ಪ್ರಯತ್ನಗಳಾಗಲಿಲ್ಲವೇಕೆ? ಈ ಬಗ್ಗೆ ನಿಮ್ಮಲ್ಲಿ ನೋವಿಲ್ಲವೇ? ಯಾರನ್ನು ದೂರುವಿರಿ?</p>
<p>ಸಿಂಘಾಲ್: ಯಾರನ್ನೂ ದೂರಲಾಗದು. ಯಾರೇ ಆಗಲಿ ಏನು ಮಾಡಬಹುದಾಗಿತ್ತು? ನ್ಯಾಯಾಲಯದಿಂದ ಯಾವುದೇ ತೀರ್ಪು ಬಂದಿರಲಿಲ್ಲ. ಇದು ಭಾವನೆ ಮತ್ತು ಶ್ರದ್ಧೆಗೆ ಸಂಬಂಧಿಸಿದ ವಿಷಯ. ಇದನ್ನು ನ್ಯಾಯಾಲಯ ಹೇಗೆ ನಿಭಾಯಿಸುವುದು? ಪ್ರಕರಣ ನ್ಯಾಯಾಲಯದಲ್ಲಿರುವುದರಿಂದ, ಭಾರತದಲ್ಲಿ ನ್ಯಾಯಾಲಯದ ತೀರ್ಪನ್ನು ಕಾಯಲೇಬೇಕು. ಇದು ಒಂದು ದಿನದಲ್ಲಿ ಆಗುವಂಥಹುದಲ್ಲ. ಆ ಹೆಜ್ಜೆ ನಾವಿಲ್ಲಿವರೆಗೂ ಇಟ್ಟಿದ್ದಾಗಿತ್ತು. ಇನ್ನೂ ಒಂದು ಹೆಜ್ಜೆ ಮುಂದಿಟ್ಟೆವು. ಮಂದಿರವನ್ನಂತೂ ಕಟ್ಟಲೇಬೇಕು. ಮಂದಿರ ಯಾವಾಗ ಕಟ್ಟುವಿರಿ? ಎಂಬ ಪ್ರಶ್ನೆಗೆ ನಿಮಗೆ ಉತ್ತರ ಬೇಕಲ್ಲವೇ? ಮಂದಿರವನ್ನು ಕಟ್ಟಿಯೇ ಕಟ್ಟಲಾಗುವುದು. ಇದೇ ಉತ್ತರ. ಕ್ಯಾಲೆಂಡರ್ ನಿಗಧಿ ಮಾಡುವ ಅವಶ್ಯಕತೆಯಿಲ್ಲ. ಹಿಂದುವಿನಲ್ಲಿ ಧೈರ್ಯವಿದೆ. ಆದರೆ ತಾಳ್ಮೆಯಿಂದಿದ್ದಾನೆ. ಯಾವ ಹಿಂದುವೂ ಕೂಡ ಆತುರ ಮಾಡುತ್ತಿಲ್ಲ. ಮುಂದಡಿಯಿಡುತ್ತಿದ್ದೇವೆ. ಇದರಲ್ಲಿ ವಾಜಪೇಯಿಯವರು ಕೂಡ ಮಹತ್ವದ ಪಾತ್ರವಹಿಸಿದ್ದಾರೆ.</p>
<p>ಪ್ರಶ್ನೆ: ರಾಮಮಂದಿರ ಪ್ರಕರಣದ ಸಮಸ್ಯೆಯನ್ನು ಬಿಡಿಸಲು ವಾಜಪೇಯಿಯವರು ಒಂದಾದರೂ ದಿಟ್ಟ ಹೆಜ್ಜೆ ಇಟ್ಟರೆ?</p>
<p>ಸಿಂಘಾಲ್: ಅವರ ಕೈಯಲ್ಲಿ ಏನು ಮಾಡುವುದಕ್ಕೆ ಸಾಧ್ಯವಿತ್ತು? ನರಸಿಂಹರಾವ್ ಮತ್ತು ಚಂದ್ರಶೇಖರರಂತೆ ಎಲ್ಲರೂ ಸ್ವಲ್ಪ ಆ ಜಾಗ ಬಿಟ್ಟು ಪಕ್ಕದಲ್ಲೇ ರಾಮಮಂದಿರ ಕಟ್ಟಲಿ ಬಿಡಿ, ಸಮಸ್ಯೆ ಬಗೆಹರಿಯುವುದು ಎನ್ನುತ್ತಿದ್ದರು. ಅದೇ ಜಾಗದಲ್ಲೇ ಮಂದಿರ ಕಟ್ಟಬೇಕೆಂಬುದೇ ಅಲ್ಲವೆ ಮುಖ್ಯ ಉದ್ದೇಶ. ನನಗಂತೂ ಅಲ್ಲೇ ಮಂದಿರ ಕಟ್ಟುತ್ತೇವೆಂಬ ಭರವಸೆ ಇದೆ.</p>
<p>1990ರಲ್ಲಿ ಅಯೋಧ್ಯಾ ಆಂದೋಲನವು ಪರಾಕಾಷ್ಠೆ ತಲುಪಿತ್ತು. ಗ್ವಾಲಿಯರ್‍ನಿಂದ ಕಾರಸೇವಕರ ತಂಡ ಝಾಂಸಿಗೆ ತೆರಳುತ್ತಿತ್ತು. ವಾಜಪೇಯಿಯವರು ಗ್ವಾಲಿಯರ್ ಮೂಲಕ ಭೋಪಾಲ್‍ಗೆ ರೈಲಿನಲ್ಲಿ ಪ್ರಯಾಣಿಸುತ್ತಿದ್ದಾರೆಂಬ ಸುದ್ದಿಬಂತು. ಶತಾಬ್ದಿ ಎಕ್ಸ್‍ಪ್ರೆಸ್ ಗ್ವಾಲಿಯರ್ ಸ್ಟೇಷನ್‍ನಲ್ಲಿ ಬಂದುನಿಂತಿತು. ವಾಜಪೇಯಿಯವರು ಟ್ರೈನಿನಿಂದ ಇಳಿದ ಕೂಡಲೇ 'ಅಟಲ್ ಬಿಹಾರಿ ಜಿಂದಾಬಾದ್' ಎಂಬ ಘೋಷಣೆ ಕೇಳಿಬರತೊಡಗಿತು. 'ಶ್ರೀ ರಾಮ, ನಾವು ಬರುತ್ತಿರುವೆವು, ಮಂದಿರವಲ್ಲೇ ಕಟ್ಟುವೆವು. ರಕ್ತದ ಓಕುಳಿಯಾಡುವೆವು, ಮಂದಿರವಲ್ಲೇ ಕಟ್ಟುವೆವು' ಎಂದು ಕಾರಸೇವಕರು ಘೋಷಣೆ ಕೂಗತೊಡಗಿದರು.</p>
<p>ಈ ರೀತಿಯ ಘೋಷಣೆ ಕೇಳಿದೊಡನೆಯೇ ವಾಜಪೇಯಿಯವರು ಆ ಗುಂಪನ್ನು ಸೀಳಿಕೊಂಡು ಕಾರಸೇವಕರ ನಡುವೆ ನುಸುಳಿ, ಕೂಗುತ್ತಿದ್ದ ಆ ಕಾರಸೇವಕನ ಬಾಯಿಮೇಲೆ ಕೈಯಿಟ್ಟು ಸುಮ್ಮನಿರಿಸಿದರು. 'ರಾಷ್ಟ್ರೀಯ ಆಂದೋಲನವು ಧರ್ಮಪ್ರೇರಿತ ಆಂದೋಲನದ ಕಳಂಕ ಹೊಂದಲು ನಾನು ಇಚ್ಛಿಸುವುದಿಲ್ಲ' ಎಂದು ಹೇಳಿದರು.</p>
<p>ಅದೇ ದಿನಗಳಲ್ಲಿ ಕಾರಸೇವೆಯ ನಂತರ ಒಂದು ರಾತ್ರಿ ದೆಹಲಿಯಲ್ಲಿ ಬಿಜೆಪಿಯ ನಾಯಕರಾದ ವಿಜಯ್ ಮಲ್ಹೋತ್ರಾರವರ ನಿವಾಸದಲ್ಲಿ ನಡೆದ ಭೊಜನಕೂಟದಲ್ಲಿ ವಾಜಪೇಯಿ ಮತ್ತು ಆಡ್ವಾಣಿಯವರಲ್ಲದೆ ಇತರ ಬಿಜೆಪಿ ನಾಯಕರುಗಳೂ ಸೇರಿದ್ದರು. ಅಂದು ಕೆಲವು ಆಯ್ದ ಪತ್ರಕರ್ತರನ್ನೂ ಆಹ್ವಾನಿಸಲಾಗಿತ್ತು. ಹಿರಿಯ ಸಂಪಾದಕರಾಗಿದ್ದ ಎಚ್.ಕೆ. ದುವಾರವರೂ ಭಾಗವಹಿಸಿದ್ದರು. ರಾತ್ರಿಯ ಭೋಜನದ ನಂತರ ಮಾತುಕತೆ ಶುರುವಾಯಿತು. ಅಯೋಧ್ಯೆಯ ಆ ಗುಮ್ಮಟದ ಮೇಲೆ ಹತ್ತಿರುವ ಕಾರಸೇವಕರ ಫೋಟೋ ಒಂದು ಮ್ಯಾಗಝಿನ್‍ನ ಮುಖಪುಟದಲ್ಲಿ ಅಚ್ಚಾಗಿದೆ. ಇದು ದೇಶದ ಗೌರವಕ್ಕೆ ಕುಂದು ತರುವಂತಹುದಲ್ಲವೇ? ಎಂದು ದುವಾರವರು ಆಡ್ವಾಣಿಯವರನ್ನು ಕೇಳಿದರು. ದೇಶ ಶಕ್ತಿಶಾಲಿಯಾದ ಕೂಡಲೇ ಗೌರವ ಮತ್ತೆ ಮೂಡುತ್ತದೆ ಎಂದು ಆಡ್ವಾಣಿಯವರು ಹೇಳಿದರು. ವಾಜಪೇಯಿಯವರು ಏನೂ ಮಾತಾಡಲಿಲ್ಲ. ದುವಾರವರು ಎದ್ದು ಹೊರಡಲನುವಾದರು. ಆಗ ವಾಜಪೇಯಿಯವರು ಹೀಗೆ ನುಡಿದರು, 'ದುವಾರವರೇ ತಾವಿಂದು ತುಂಬಾ ತರ್ಕ ಮಾಡುತ್ತಿದ್ದಿರಿ.' ಅದಕ್ಕೆ ದುವಾರವರು ನುಡಿದರು, 'ಆದರೆ ತಾವು ನೋಡಿದರೆ ಮೌನವಾಗಿರುವಿರಿ.' ವಾಜಪೇಯಿಯವರು ತಮ್ಮ ಸ್ಟೈಲಿನಲ್ಲಿ ನುಡಿದರು, 'ಕೆಲವರು ಮೌನವಾಗಿರುವುದೇ ಒಳ್ಳೆಯದು.'</p>
<p>1990ರಿಂದ 1995ರವರೆಗೆ ಬರುಬರುತ್ತಾ ಬಿಜೆಪಿಯು ಸಂಪೂರ್ಣವಾಗಿ ಆಡ್ವಾಣಿಯವರ ನಿಯಂತ್ರಣಕ್ಕೆ ಬಂದುಬಿಟ್ಟಿತ್ತು. ಅವರಂತೂ ಸಂಘಪರಿವಾರಕ್ಕೆ ಪ್ರೀತಿಪಾತ್ರರಾಗಿದ್ದರು. ರಾಮ ಜನ್ಮಭೂಮಿ ಆಂದೋಲನದಲ್ಲಿ ಗುರ್ತಿಸಿಕೊಂಡ ದಿನದಿಂದ ಅವರನ್ನು ಹಿಂದೂ ಹೃದಯಸಾಮ್ರಾಟ ಎಂದು ಕರೆಯಲಾಗುತ್ತಿತ್ತು. 1990ರ ದೀರ್ಘದಾರಿಯ ರಾಮರಥಯಾತ್ರೆಯನ್ನು ನಾನು ಕವರ್ ಮಾಡುತ್ತಿದ್ದೆ. ಅವರ ಯಾತ್ರೆಗೆ ಬರೀ ಜನಬೆಂಬಲ ಮಾತ್ರ ಸಿಗಲಿಲ್ಲ, ಹಳ್ಳಿಗಳ ಮಹಿಳೆಯರೆಲ್ಲ ಅವರನ್ನು ಸಾಕ್ಷಾತ್ ಶ್ರೀರಾಮನೇ ಎಂದುಕೊಂಡು ಸ್ವಾಗತಿಸುತ್ತಿದ್ದರು. ಅವರ ಮಾತು ಕೇಳುವುದಕ್ಕೋಸ್ಕರವಲ್ಲ್ಲ, ಅವರ ದರ್ಶನ ಮಾಡಲೆಂದೇ ಜನ ಬರುತ್ತಿದ್ದರೇನೋ ಎಂಬಂತಿತ್ತು.</p>
<p>ಪ್ರತಿ ಬೆಳಗ್ಗೆ ಪ್ರೆಸ್ ಕಾನ್ಫ್‍ರೆನ್ಸ್‍ನಲ್ಲಿ ಆಡ್ವಾಣಿಯವರ ಅಜೆಂಡಾ ಮತ್ತು ರಾತ್ರಿ ಬಹಳ ಹೊತ್ತಿನವರೆಗೂ ಸಭೆಗಳು ಜರುಗುತ್ತಲೇ ಇದ್ದವು. ರಾಜಾಸ್ತಾನದ ಮೊಯಿನುದ್ದೀನ್ ಖ್ವಾಜಾರ ನಗರವಾದ ಅಜಮೇರನ್ನು ನಾವು ತಲುಪಿದಾಗ ಅರ್ಧರಾತ್ರಿ ಸುಮಾರು ಒಂದು ಗಂಟೆ ಇರಬಹುದು. ಅಂಥ ಸರಿ ರಾತ್ರಿಯಲ್ಲೂ ನಗರವು ರಥಯಾತ್ರೆಯ ಸ್ವಾಗತಕ್ಕಾಗಿ ಸಿದ್ಧವಾಗಿ ಕಂಗೊಳಿಸುತ್ತಿತ್ತು. ದಾರಿ ತುಂಬಾ ಹೂವಿನ ಮಳೆ ಸುರಿಯಿತು. ಮುಸ್ಲಿಮ್ ಬಡಾವಣೆಗಳು ಹೆದರಿಕೆಯಿಂದ ನಿರ್ಜನವಾಗಿದ್ದವು.</p>
<p>ತೊಂಭತ್ತರ ದಶಕವು ವಾಜಪೇಯಿಯವರ ಪಾಲಿಗೆ ರಾಜಕೀಯದ ಯಶಸ್ಸಿನ ದೃಷ್ಟಿಯಿಂದ ಚೆನ್ನಾಗಿರಲಿಲ್ಲ ಎಂದು ಬಿಜೆಪಿಯ ನಾಯಕರಾದ ಸುಧಾಂಶು ಮಿತ್ತಲ್ ಹೇಳುತ್ತಾರೆ. ಅಷ್ಟು ಹೊತ್ತಿಗೆ ರಾಮಮಂದಿರದ ಆಂದೋಲನವು ಉಕ್ಕೇರಿತ್ತು. ಹಿಂದೂಗಳ ಪಾಲಿಗೆ ಆಡ್ವಾಣಿಯವರು ಹೀರೋ ರೀತಿಯಲ್ಲಿ ಪೂಜಾರ್ಹರಾಗಿದ್ದರು.</p>
<p>1991ರ ಚುನಾವಣೆಯಲ್ಲಿ ನರಸಿಂಹರಾವ್‍ರವರ ನೇತೃತ್ವದಲ್ಲಿ ಕಾಂಗ್ರೆಸ್ ಸರ್ಕಾರದ ರಚನೆಯಾದಾಗ ವಾಜಪೇಯಿಯವರು ಇನ್ನೂ ಹಿಂದುಳಿದರು. ಬದಿಗೆ ಸರಿದರು. ಪಾರ್ಟಿಯಲ್ಲಿ ಸಂಘಪರಿವಾರ, ಗೋವಿಂದಾಚಾರ್ಯ ಮತ್ತು ಆಡ್ವಾಣಿಯವರ ಯಜಮಾನಿಕೆಯಿತ್ತು. ಪಾರ್ಟಿಯ ಪ್ರಧಾನ ಕಾರ್ಯದರ್ಶಿಯಾದ ಗೋವಿಂದಾಚಾರ್ಯರು ಚುನಾವಣೆಯಲ್ಲಿ ಲಖ್ನೌನಿಂದ ವಾಜಪೇಯಿಯವರು ಸ್ಪರ್ಧಿಸುವುದು ಬೇಡ ಎಂದು ಹೇಳಿದರು. ವಾಜಪೇಯಿಯವರು ಅಲ್ಲಿ ನಾಮಪತ್ರ ಸಲ್ಲಿಸಿದರು. ಅಷ್ಟೇ ಅಲ್ಲ ಚುನಾವಣೆಯಲ್ಲಿ ಜಯಶೀಲರಾದರು. ಲಖ್ನೌನಲ್ಲಿ ಅವರು ಗೆದ್ದಿದ್ದು ಇದೇ ಮೊದಲು.</p>
<p>ಬಿಜೆಪಿಯು ಸಾಂಪ್ರದಾಯಿಕ ಪಕ್ಷ ಎಂಬ ದೂರು ಇದ್ದೇ ಇದೆ. 1992ರಲ್ಲಿ ವಿವಾದಿತ ಗುಮ್ಮಟ ಬಿದ್ದ ಮೇಲಂತೂ ಇದು ಇನ್ನೂ ಜಾಸ್ತಿಯಾಯಿತು. 1996ರಲ್ಲಿ ತಮ್ಮ ವಿಶ್ವಾಸಮತ ಯಾಚನೆಯ ಸಂದರ್ಭದ ಭಾಷಣದಲ್ಲಿ ವಾಜಪೇಯಿಯವರು ಬಿಜೆಪಿಯು ಸಾಂಪ್ರದಾಯಿಕ ಪಕ್ಷ ಎಂಬ ದೂರಿಗೆ ಹೀಗೆ ಉತ್ತರ ನೀಡಿದರು. 'ಬಿಜೆಪಿಯು ಸೆಕ್ಯುಲರ್ ಅಲ್ಲ ಸಾಂಪ್ರದಾಯಿಕ ಪಕ್ಷ ಎಂದು ನಮ್ಮನ್ನು ದೂರಲಾಗುತ್ತದೆ. ಸೆಕ್ಯುಲರ್ ವಾದದ ರಕ್ಷಣೆಗಾಗಿ ಎಲ್ಲರೂ ಒಂದಾಗಿರಿ, ಲಾಠೀ, ದೊಣ್ಣೆ ಹಿಡಿಯಿರಿ. ಬಿಜೆಪಿಯನ್ನು ಅಧಿಕಾರದಿಂದ ಕಿತ್ತೊಗೆಯಿರಿ ಎಂದು ನಮ್ಮ ವಿರುದ್ಧ ಎಲ್ಲರೂ ಒಂದಾದರು. ಪ್ರಜಾಪ್ರಭುತ್ವ ಎಂಬುದು ಸಂಖ್ಯಾಬಲದ ಒಂದು ಆಟವಾಗಿದೆ. ಎಲ್ಲರಿಗಿಂತ ಜಾಸ್ತಿ ನಮಗೆ ಜನ ಬೆಂಬಲ ದೊರೆತಿದೆ. ಕೆಲವೊಮ್ಮೆ ನಮ್ಮ ಸಂಖ್ಯೆ ಎರಡಿತ್ತು. ಮೊದಲ ಸಾರಿ ನಾಲ್ವರಿದ್ದೆವು. ಈ ರೀತಿ ಆಗಿದ್ದಿದ್ದರೆ ವಿಚಾರ ಮಾಡಬಹುದಿತ್ತು. ಗೆದ್ದಿದ್ದೇವೆ. ನಮ್ರತೆಯಿದೆ. ಸೋಲಿನ ವಿಶ್ಲೇಷಣೆ ಮಾಡಬೇಕಾಗಿದೆ. ಇಂದು ದೇಶದಲ್ಲಿ ಚಿಂತನೆ ನಡೆದಿದೆ, ಮಂಥನದ ದಿಕ್ಕುಗಳು ಬದಲಾಗುತ್ತಿವೆ. ಕ್ರಿಮಿನಲ್ ಲಾ ಒಂದೇ ಇದೆ. ಸಿವಿಲ್ ಲಾ ಒಂದೇ ಇದೆ. ಆದರೆ ವಿವಾಹದ ಕಾನೂನು ಬೇರೆ ಬೇರೆ ಇದೆ. ಮುಸ್ಲಿಮ್ ನಾಯಕರುಗಳಿಗೆ ಕಷ್ಟವಾಗಿದೆ ಅಂದರೆ ಜನ ಇದನ್ನು ಅರ್ಥಮಾಡಿಕೊಳ್ಳಬೇಕು. ಇಸ್ಲಾಮಿಕ್ ದೇಶಗಳಲ್ಲಿ ಪರ್ಸನಲ್ ಲಾಗಳು ಬದಲಾಗುತ್ತಿವೆ.'</p>
<p>ಮುಸ್ಲಿಮ್ ಪರ್ಸನಲ್ ಲಾ ಬೋರ್ಡ್ ಜೊತೆ ಸಂಪರ್ಕವಿಟ್ಟುಕೊಂಡಿರುವ ಲಖ್ನೌನ ಜಫರ್‍ಯಾಬ್ ಜಿಲಾನಿಯವರು ಹೇಳುತ್ತಾರೆ. 'ಬಾಬರಿ ಮಸೀದಿ ಪ್ರಕರಣದಲ್ಲಿ ವಾಜಪೇಯಿಯವರು ಮೌನದರ್ಶಕನ ಪಾತ್ರ ವಹಿಸಿದರು. ಗುಜರಾತಿನ ದಂಗೆಯ ನಂತರವೂ ಹೀಗೇ ಮಾಡಿದರು. ಒಂದು ವೇಳೆ ಅವರು ದಂಗೆಯ ನಂತರ ಮೋದಿಯವರ ರಾಜೀನಾಮೆ ಕೇಳಿದ್ದಿದ್ದರೆ ಅವರ ವರ್ಚಸ್ಸು ವೃದ್ಧಿಸುತ್ತಿತ್ತು. ಇಷ್ಟಾದರೂ ಮುಸಲ್ಮಾನರು ಯಾವತ್ತೂ ಅವರನ್ನು ವಿರೋಧಿಸಲಿಲ್ಲ. 1977ರಲ್ಲಿ ವಿದೇಶ ಮಂತ್ರಿಯಾಗಿದ್ದಾಗ ಅವರೇ ಅಲ್ಲವೇ ಪಾಕೀಸ್ತಾನಕ್ಕಾಗಿ ವೀಸಾ ಪಾಲಿಸಿಯನ್ನು ಸುಲಭೀಕರಿಸಿದ್ದು. ಅವರು ಯಾವಾಗಲೂ ಯೋಚಿಸಿ ತೂಕಬದ್ಧವಾಗಿ ಮಾತಾಡುತ್ತಿದ್ದರು. ಪ್ರಚೋದಿಸುವ ಭಾಷಣವನ್ನು ಎಂದಿಗೂ ಮಾಡಲೇ ಇಲ್ಲ.'</p>
<p>ಎನ್‍ಡಿಎ ಸರ್ಕಾರದ ಸಂದರ್ಭದಲ್ಲಿ ಪ್ರಧಾನಮಂತ್ರಿ ವಾಜಪೇಯಿಯವರ ವಿಶೇಷ ಅಧಿಕಾರಿಗಳಾಗಿ ಕರ್ತವ್ಯ ನಿರ್ವಹಿಸಿದ್ದ ಹಿರಿಯ ಪತ್ರಕರ್ತರಾದ ಕಂಚನ್‍ದಾಸ್ ಗುಪ್ತರು ಹೇಳುತ್ತಾರೆ, 'ಮಂದಿರ ನಿರ್ಮಾಣದ ವಿಷಯ ತೆಗೆದುಕೊಂಡಾಗ ವಾಜಪೇಯಿಯವರು ಯಾವತ್ತೂ ತುಂಬಾ ಕಂಫರ್ಟ್ ಆಗಿರಲಿಲ್ಲ. ಸಾಧು ಸಮಾಜವು ರಾಜಕಾರಣದಲ್ಲಿ ಹಸ್ತಕ್ಷೇಪ ಮಾಡುವುದನ್ನು ಅವರು ಸಹಿಸುತ್ತಿರಲಿಲ್ಲ. ಸಾಧುಗಳು ಪೂಜೆಪುನಸ್ಕಾರ ಮಾಡಿಕೊಂಡಿರಲಿ. ರಾಜಕಾರಣವನ್ನು ರಾಜಕಾರಣಿಗಳಿಗೆ ಮಾಡಲು ಬಿಡಲಿ. ಹೀಗೇ ಮಾಡಿ ಹಾಗೇ ಮಾಡಿ ಎಂದು ಅವರು ನಮಗೇಕೆ ಹೇಳಬೇಕು? ನಾವೇನಾದರೂ ಅವರಿಗೆ ಪೂಜಾ ವಿಧಾನಗಳನ್ನು ಹೇಳಿಕೊಡುತ್ತೇವೆಯೇ?' ಎನ್ನುತ್ತಿದ್ದರು.</p>
<p>1983ರಲ್ಲಿ ವಿಶ್ವಹಿಂದು ಪರಿಷತ್ತಿನವರು ಗಂಗಾಜಲ ಯಾತ್ರೆ ಕೈಗೊಂಡರು. ಅಲ್ಲಿಯವರೆಗೂ ಪರಿಷತ್ತು ಕಾಂಗ್ರೆಸ್ ಜೊತೆಗೂ ಹೆಜ್ಜೆ ಹಾಕುತ್ತಿತ್ತು. 1980ರ ಚುನಾವಣೆಗಳ ನಂತರ ಹಿಂದೂ ಓಟು ಬ್ಯಾಂಕಿನ ಮೇಲೂ ನಾವು ಹಿಡಿತ ಸಾಧಿಸಬೇಕಾದ ಪರಿಸ್ಥಿತಿ ಬಂದಿದೆ ಎಂದು ಇಂದಿರಾಗಾಂಧಿ ಅವರಿಗೂ ಅನ್ನಿಸತೊಡಗಿತು. ಆದ್ದರಿಂದ ಈ ಗಂಗಾಜಲ ಯಾತ್ರೆಯಲ್ಲಿ ನೇಪಾಳದಲ್ಲಿ ಅಂದು ರಾಜರಾಗಿದ್ದ ಬೀರೇಂದ್ರ ಬೀರ ಬಿಕ್ರಮ ಸಿಂಹ ಮತ್ತು ಡಾ|| ಕರಣ್ ಸಿಂಹರೂ ಭಾಗಿಯಾಗಿದ್ದರು. ಈ ಯಾತ್ರೆಯನ್ನು ಇಂದಿರಾಗಾಂಧಿಯವರೇ ಉದ್ಘಾಟನೆ ಮಾಡಿದ್ದರು.</p>
<p>1984ರ ಏಪ್ರಿಲ್‍ನಲ್ಲಿ ದೆಹಲಿಯಲ್ಲಿ ಪ್ರಥಮ ಧರ್ಮಸಂಸತ್ ನಡೆಯಿತು. ಶಾಂತಿಪೂರ್ಣ ಆಂದೋಲನದ ಮೂಲಕ ರಾಮಜನ್ಮ ಭೂಮಿಯನ್ನು ಮುಕ್ತಿಗೊಳಿಸುವ ಕಾರ್ಯಕ್ರಮದ ಬಗ್ಗೆ ಚರ್ಚೆ ನಡೆಯಿತು. ಜುಲೈನಲ್ಲಿ ರಾಮಜನ್ಮ ಭೂಮಿ ಮುಕ್ತಿ ಯಜ್ಞ ಸಮಿತಿ ರಚಿಸಲಾಯಿತು. ಈ ಸಮಿತಿಯಲ್ಲಿ ಬಹಳ ಮುಖ್ಯವಾದ ಎಲ್ಲ ಹಿಂದು ಸಂಘಟನೆಗಳನ್ನು ಒಗ್ಗೂಡಿಸಲು ವಿಶ್ವ ಹಿಂದೂ ಪರಿಷತ್ತು ಪ್ರಮುಖ ಪಾತ್ರ ವಹಿಸಿತು. ಇದರ ಜೊತೆಜೊತೆಗೆ 1984ರ ಸೆಪ್ಟೆಂಬರ್ ಹಾಗೂ ಅಕ್ಟೋಬರ್‍ನಲ್ಲಿ ಬಿಹಾರದ ಸೀತಾಮಢೀಯಿಂದ ಅಯೋಧ್ಯೆವರೆಗೆ ಜನಜಾಗೃತಿಯಾತ್ರೆಯನ್ನೂ ಕೂಡ ಆಯೋಜಿಸಲಾಯಿತು. ಆಗ ಇಂದಿರಾಗಾಂಧಿಯವರು ಪ್ರಧಾನಮಂತ್ರಿಯಾಗಿದ್ದರು.</p>
<p>ಇಂದಿರಾಗಾಂಧಿಯವರ ಹತ್ಯೆಯ ನಂತರ ರಾಜೀವಗಾಂಧಿಯವರು ಪ್ರಧಾನಮಂತ್ರಿಯಾದರು. ಅಲ್ಲಿಯವರೆಗೆ ರಾಮಜನ್ಮಭೂಮಿ ಆಂದೋಲನಕ್ಕೆ ಚಾಲನೆ ದೊರಕಿತ್ತು. ಆ ಸಮಯದಲ್ಲಿ ಉತ್ತರ ಪ್ರದೇಶ ಹಾಗೂ ಕೇಂದ್ರದಲ್ಲಿ ಕಾಂಗ್ರೆಸ್ ಅಧಿಕಾರದಲ್ಲಿತ್ತು. ಉತ್ತರ ಪ್ರದೇಶದಲ್ಲಿ ವೀರ ಬಹಾದುರ್ ಸಿಂಹರು ಮುಖ್ಯಮಂತ್ರಿಯಾಗಿದ್ದರು. 19 ಜನವರಿ 1986ರಂದು ಲಖ್ನೌನಲ್ಲಿ ನಡೆದ ಒಂದು ಹಿಂದೂ ಧಾರ್ಮಿಕ ನಾಯಕರ ಸಭೆಯಲ್ಲಿ ಮಹಾಶಿವರಾತ್ರಿಯಂದು ರಾಮ ಮಂದಿರದ ಬೀಗ ತೆಗೆಯುವ ತೀರ್ಮಾನ ತೆಗೆದುಕೊಳ್ಳಲಾಯಿತು. ಅಷ್ಟರಲ್ಲಿ ಸರ್ಕಾರವೇನಾದರೂ ಬೀಗ ತೆಗೆಸಿದರೆ ಸರಿ, ಇಲ್ಲವಾದರೆ ಬೀಗವನ್ನು ಒಡೆಯಲಾಗುವುದು ಎಂದು ತೀರ್ಮಾನಿಸಲಾಯಿತು. ಈ ಸಭೆ ನಡೆದ ಕೂಡಲೇ ಮುಂದಿನೆರಡು ದಿನಗಳಲ್ಲಿ ಬೀಗ ತೆಗೆಸಲು ಅನುಮತಿ ನೀಡಬೇಕೆಂದು ಉತ್ತರ ಪ್ರದೇಶ ಸರ್ಕಾರವು ಫೈಜಾಬಾದ್ ನ್ಯಾಯಾಲಯಕ್ಕೆ ಒಂದು ಮನವಿ ಮಾಡಿತು. ಆದರೆ ನ್ಯಾಯಾಲಯವು ಮನವಿಯನ್ನು ತಿರಸ್ಕರಿಸಿತು. ನಂತರ ಅಪೀಲು ಹೋಗಲಾಯಿತು. ಆಗ ನ್ಯಾಯಾಲಯವು ಯಾವುದೇ ಸಾಂಪ್ರದಾಯಿಕ ಗಲಾಟೆಗಳಾಗದಂತೆ ನೋಡಿಕೊಂಡರೆ ಮಾತ್ರ ಅನುಮತಿ ನೀಡಲಾಗುವುದೆಂದು ಕರಾರಿತ್ತು, ಫೆಬ್ರವರಿ ಒಂದರಂದು ಸರ್ಕಾರಕ್ಕೆ ಬೀಗ ತೆರೆಯಲು ಅನುಮತಿ ನೀಡಿತು. ಕೆಲವೇ ಘಂಟೆಗಳೊಳಗೆ ಕಾಂಗ್ರೆಸ್ ಸರ್ಕಾರ ಬೀಗ ತೆರೆಯಿತು. ಅಲ್ಲದೆ ದೂರದರ್ಶನದಲ್ಲಿ ಅದರ ನೇರ ಪ್ರಸಾರ ಮಾಡಲಾಯಿತು.</p>
<p>1989ರಲ್ಲಿ ಪ್ರಯಾಗದ ಕುಂಭ ಮೇಳದಲ್ಲಿ ಒಂದು ಲಕ್ಷಕ್ಕಿಂತಲೂ ಅಧಿಕ ಸಾಧು ಸಂತರು ಸೇರಿದರು. ದೇಶದಾದ್ಯಂತ ಹಳ್ಳಿ ಹಳ್ಳಿಗಳಿಂದ ರಾಮಶಿಲೆಯನ್ನು ತರಿಸಿ ನವಂಬರ್ ಹತ್ತಕ್ಕೆ ಅಯೋಧ್ಯೆಯಲ್ಲಿ ಶಿಲಾನ್ಯಾಸ ಮಾಡುವ ನಿರ್ಣಯ ಕೈಗೊಳ್ಳಲಾಯಿತು. ಇದರಿಂದ ರಾಮಮಂದಿರದ ಆಂದೋಲನವು ದೇಶದ ಗ್ರಾಮಗ್ರಾಮಗಳಿಗೆ ತಲುಪಿತು. ಹಳ್ಳಿಗಳಿಂದ ರಾಮನ ಹೆಸರಿನ ಶಿಲೆಗಳು ಬಂದು ಸೇರತೊಡಗಿದಾಗ ಸಂಪೂರ್ಣ ದೇಶವು ಈ ಆಂದೋಲನದಲ್ಲಿ ಧುಮುಕಿ ಒಂದು ರಾಜಕೀಯ ಆಂದೋಲನದ ವೇಷ ಧರಿಸಿತು. ಧರ್ಮನಿರಪೇಕ್ಷತೆಯ ದೃಷ್ಟಿಯಿಂದ ಚರ್ಚೆಗೆ ಆಹ್ವಾನಿಸಿ ಬಿಜೆಪಿಯು ಈ ಆಂದೋಲನವನ್ನು ಮುಂದುವರೆಸಿತು. ಕಾಂಗ್ರೆಸ್ ಸರ್ಕಾರಕ್ಕೆ ಆಂದೋಲನದ ಶಕ್ತಿಯು ಅರ್ಥವಾಗತೊಡಗಿತು. ಅದು ಶಿಲಾನ್ಯಾಸಕ್ಕೆ ಅನುಮತಿ ನೀಡಿತು. ಹರಿಜನ ಕಾಮೇಶ್ವರ್ ಚೌಪಾಲ್‍ರವರ ಹಸ್ತದಿಂದ ಮೊದಲ ಇಟ್ಟಿಗೆ ಅರ್ಪಣೆ ಮಾಡಿಸುವುದರ ಮೂಲಕ ವಿಶ್ವ ಹಿಂದೂ ಪರಿಷತ್ ಶಿಲಾನ್ಯಾಸ ಕಾರ್ಯಕ್ರಮ ನೆರವೇರಿಸಿತು. ಆದರೆ ಮಾರನೇ ದಿನವೇ ಸರ್ಕಾರವು ಮಂದಿರ ನಿರ್ಮಾಣಕ್ಕೆ ನಿರ್ಬಂಧ ಹಾಕಿತು. ಆದರೆ ರಾಜಕೀಯ ವಿದ್ಯಮಾನವೇ ಬದಲಾಗಿತ್ತು. ರಾಜೀವಗಾಂಧಿಯವರು 1989ರ ಲೋಕಸಭಾ ಚುನಾವಣೆಯಲ್ಲಿ ತಮ್ಮ ಚುನಾವಣಾ ಪ್ರಚಾರಕಾರ್ಯವನ್ನು ಅಯೋಧ್ಯೆಯಿಂದ ಆರಂಭಿಸಿದ್ದರು. ಅಂದು ಅವರು ನಾನು ಗೆದ್ದರೆ ರಾಮರಾಜ್ಯ ತರುತ್ತೇನೆ ಎಂದು ಪ್ರಮಾಣ ಮಾಡಿದ್ದರು.</p>
<p>ಕಾಂಗ್ರೆಸ್ ಮತ್ತು ವಿಶ್ವ ಹಿಂದೂ ಪರಿಷತ್ತು ಇವೆರಡು ಹತ್ತಿರ ಹತ್ತಿರ ಇರುವುದನ್ನು ಆಡ್ವಾಣಿಯವರು ಗಂಭೀರವಾಗಿ ನೋಡುತ್ತಿದ್ದರು. ಆದ್ದರಿಂದ ಅವರು ಪರಿಷತ್ತನ್ನು ಬಲವಂತವಾಗಿ ತಮ್ಮ ಜೊತೆ ಸೆಳೆಯಲು ಪ್ರಯತ್ನಿಸುತ್ತಿದ್ದರು. ಹಿಮಾಚಲ ಪ್ರದೇಶದ ಪಾಲಂಪುರದಲ್ಲಿ ಇದಕ್ಕಾಗಿ ಒಂದು ದಾರಿ ಕಂಡುಹಿಡಿಯಲಾಯಿತು. ಬಿಜೆಪಿಯು ಪಾಲಂಪುರದ ಸಭೆಯಲ್ಲಿ ಮಂದಿರ ನಿರ್ಮಾಣದ ಆಂದೋಲನದಲ್ಲಿ ಭಾಗವಹಿಸಲು ತೀರ್ಮಾನಿಸಿತು ಮತ್ತು ಅಯೋಧ್ಯೆಯಲ್ಲಿ ಮಂದಿರ ನಿರ್ಮಾಣದ ಬಗ್ಗೆ ಮಾತಾಡಿತು. ಈ ಪ್ರಸ್ತಾವನೆಯನ್ನು ಸ್ವತಃ ಆಡ್ವಾಣಿಯವರೇ ತಯಾರಿಸಿದರು. ವಾಜಪೇಯಿಯವರಿಗೆ ಇದು ಹಿಡಿಸಲಿಲ್ಲ. ಅಲ್ಲದೆ ಅವರು ರಾಮಮಂದಿರ ನಿರ್ಮಾಣದ ಆಂದೋಲನದಲ್ಲಿ ಬಿಜೆಪಿಯು ಸಕ್ರಿಯವಾಗಿ ಭಾಗವಹಿಸುವುದನ್ನು ಒಪ್ಪಿರಲಿಲ್ಲ. ಈ ರೀತಿ ವಿರೋಧಿಸಲು ಜಸವಂತ್‍ಸಿಂಹರು ವಾಜಪೇಯಿಯವರಿಗೆ ಪ್ರೋತ್ಸಾಹ ನೀಡುತ್ತಿದ್ದರು. ಸಾಮಾನ್ಯವಾಗಿ ಅಧ್ಯಕ್ಷರ ಪ್ರಸ್ತಾವನೆ ಕುರಿತು ಚರ್ಚೆ ಅಥವಾ ವೋಟಿಂಗ್ ನಡೆಯುವುದಿಲ್ಲ. ವೋಟಿಂಗ್, ಚರ್ಚೆಗಳಿಲ್ಲದೆಯೇ ಪ್ರಸ್ತಾವನೆಯನ್ನು ಪಾಸು ಮಾಡಲಾಯಿತು. ಆಗಲೂ ಸಹ ವಾಜಪೇಯಿಯವರು ಒಂಟಿಯಾಗಿಬಿಟ್ಟಿದ್ದರು.</p>
<p>ಅದೇ ವರ್ಷ ಅಂದರೆ 1989ರಲ್ಲೇ ರಾಮಜನ್ಮ ಭೂಮಿ ಮತ್ತು ಬಾಬರಿ ಮಸೀದಿ ವಿವಾದದ ಬಗ್ಗೆ ಭಾರತೀಯ ಕಮ್ಯೂನಿಸ್ಟ್ ಪಾರ್ಟಿಯ ನಾಯಕರಾದ ಹೀರೇನ್ ಮುಖರ್ಜಿ ಮತ್ತು ವಾಜಪೇಯಿಯವರ ನಡುವೆ ಒಂದು ಬಹಳ ಮುಖ್ಯವಾದ ಪತ್ರವ್ಯವಹಾರ ನಡೆಯಿತು. ಹೀರೇನ್ ಮುಖರ್ಜಿಯವರು ರಾಮಜನ್ಮಭೂಮಿಯನ್ನು ರಾಷ್ಟ್ರೀಯ ಸ್ಮಾರಕ ಮಾಡುವ ಮಾತೆತ್ತಿದಾಗ ಅದಕ್ಕೆ ಸರಿಯಾದ ಉತ್ತರವನ್ನು ವಾಜಪೇಯಿಯವರು ನೀಡಿದರು.</p>
<p>ಹೀರೇನ್ ಮುಖರ್ಜಿಯವರಿಗೆ ವಾಜಪೇಯಿಯವರು ಬರೆದ ಪತ್ರ ಹೀಗಿದೆ:</p>
<p>'ಹೀರೇನ್ ದಾ.. ಈ ಪ್ರಕರಣವು ಯಾವುದೇ ಗಲಾಟೆಯಿಲ್ಲದೆ, ಶಾಂತಿಪೂರ್ಣವಾಗಿ ಬಗೆಹರಿಯಬೇಕೆಂದು ಬಯಸುವವರಲ್ಲಿ ನಾನೂ ಒಬ್ಬ. ನ್ಯಾಯಾಲಯವು ಒಂದು ವೇಳೆ ಈ ಸಮಸ್ಯೆ ಬಗೆಹರಿಸಲಿಲ್ಲವೆಂದರೆ ನಾನು ಹೇಳುವುದಿಷ್ಟೆ. ಭಾವನೆಗಳ ಅದರಲ್ಲೂ ಧಾರ್ಮಿಕ ಭಾವನೆಗಳ ತಳವನ್ನೇ ಮುಟ್ಟಿರುವ ಇಂಥ ವಿವಾದಿತ ವಿಷಯದಲ್ಲಿ ನ್ಯಾಯಾಲಯದ ಯಾವುದೇ ತೀರ್ಪನ್ನು ಅನುಸರಿಸುವುದು ಬಹಳ ಕಷ್ಟವಾಗುವುದು. ನ್ಯಾಯಾಲಯದ ತೀರ್ಪನ್ನೇ ಬದಲಿಸಿ ಸರ್ಕಾರವು ಶಾಬಾನು ಪ್ರಕರಣದ ಮಾದರಿಯನ್ನು ಜನತೆಯೆದುರಿಗಿಟ್ಟು ಬಿಟ್ಟಿದೆ. ಇನ್ನು ಇದನ್ನು ರಾಷ್ಟ್ರೀಯ ಸ್ಮಾರಕ ಮಾಡುವುದು ಹೇಗೆ ಸಾಧ್ಯ? ಒಂದು ವೇಳೆ ಮಾಡಿದ್ದೇ ಆದರೆ ಯಾವ ವಿಷಯದ ಸ್ಮಾರಕ ಅದಾಗುವುದು? ಆ ಸ್ಮಾರಕ ಒಂದು ಧರ್ಮದ ಪೂಜಾ ಕೇಂದ್ರವನ್ನು ಇನ್ನೊಂದು ಧರ್ಮದ ಜನರು ಒಡೆದು ಹಾಕಿದ ಧಾರ್ಮಿಕ ಅಸಹಿಷ್ಣುತೆಯನ್ನು ನೆನಪಿಗೆ ತರುವ ಸ್ಮಾರಕವಾಗುವುದಷ್ಟೆ. ಹೀರೇನ್ ದಾರವರಿಗೇ, 'ಪವಿತ್ರವಾದ ಇಟ್ಟಿಗೆಗಳನ್ನು ಅಯೋಧ್ಯೆಯಲ್ಲಿ ಕಟ್ಟಬೇಕಾಗಿರುವ ಮಂದಿರದತ್ತ ಕೊಂಡೊಯ್ಯುತ್ತಿರುವುದಕ್ಕೆ ತಾವು ಹೆದರಿದ್ದೀರಿ. ಮತ್ತೊಂದು ವಿಷಯವನ್ನು ನಾನು ತಮಗೆ ಹೇಳಬಯಸುತ್ತೇನೆ, ಅದೆಂದರೆ ಭಾಜಪಾವು ಈ ಅಭಿಯಾನದಲ್ಲಿ ಭಾಗಿಯಾಗಿಲ್ಲ. ಅದರ ಕೆಲವು ಸದಸ್ಯರು ಭಾಗಿಯಾಗಿರಬಹುದಷ್ಟೆ.'</p>
<p>ಹೀರೇನ್ ದಾರವರಿಗೆ 1989ರಲ್ಲಿ ಬರೆದ ಮತ್ತೊಂದು ಪತ್ರದಲ್ಲಿ ವಾಜಪೇಯಿಯವರು ಏನು ಹೇಳಿದ್ದರೆಂದರೆ, 'ಮಸೀದಿಯನ್ನು ಬೀಳಿಸಬೇಕೆಂದು ನಾನು ಹೇಳಲಿಲ್ಲ. ಭಾರತವು ಕೇವಲ ಹಿಂದೂ ರಾಷ್ಟ್ರದ ರೂಪದಲ್ಲಿ ಮಾತ್ರ ಜೀವಂತವಾಗಿರುತ್ತದೆ ಎಂಬ ವಿಶ್ವಾಸವನ್ನು ನನಗೆ ನನ್ನ 'ಅಪನೀ ಭಾರತ್ ಖೋಜ್' ನೀಡಿದೆ.'</p>
<p>ಮಥುರಾ ಮತ್ತು ಕಾಶಿಯ ವಿವಾದದ ಬಗ್ಗೆ ವಾಜಪೇಯಿಯವರು ಏನು ಹೇಳಿದರೆಂದರೆ, 'ಒಂದು ವೇಳೆ ರಾಮಜನ್ಮಭೂಮಿ ಬಾಬರಿ ಮಸೀದಿಯ ಪ್ರಕರಣದಲ್ಲಿ ಪರಸ್ಪರ ಒಪ್ಪಂದವೇನಾದರೂ ನಡೆದಿದ್ದೇ ಆದರೆ ಆಂದೋಲನದಲ್ಲಿ ಧುಮುಕುವ ಜನರಲ್ಲಿ ಮಥುರಾ ಮತ್ತು ವಾರಾಣಾಸಿಯನ್ನು ಅಯೋಧ್ಯೆಯ ಜೊತೆ ತಳುಕು ಹಾಕಬೇಡಿ ಎಂದು ಕೇಳಿಕೊಳ್ಳಬಹುದು.'</p>
<p>ಒಂದು ವಿಷಯವನ್ನು ಗಮನವಿಟ್ಟು ನೋಡಬೇಕು. ಅದೆಂದರೆ ಈ ವಿವಾದದ ಬಗ್ಗೆ ಮಾತಾಡುವಾಗಲೆಲ್ಲಾ ಬಿಜೆಪಿ ಹಾಗೂ ಅದರ ಮಿತ್ರ ಸಂಘಟನೆಗಳು ರಾಮಜನ್ಮಭೂಮಿ ಎಂದು ಮಾತ್ರ ಮಾತಾಡುತ್ತಿದ್ದರು. ಆದರೆ ವಾಜಪೇಯಿಯವರು ಎಂದೂ ರಾಮಜನ್ಮಭೂಮಿ ಎಂದಷ್ಟೇ ಬರೆಯಲಿಲ್ಲ. ಅವರು ಯಾವಾಗಲೂ 'ರಾಮಜನ್ಮಭೂಮಿ-ಬಾಬರಿ ಮಸೀದಿ' ಎಂದೇ ಬರೆಯುತ್ತಿದ್ದರು.</p>
<p>1986ರಲ್ಲಿ ಮುಂಬಯಿಯ ಒಂದು ಸಾರ್ವಜನಿಕ ಸಭೆಯಲ್ಲಿ ವಾಜಪೇಯಿಯವರು ಈ ಸಲಹೆ ಕೊಟ್ಟಿದ್ದರು, 'ಮುಸಲ್ಮಾನರು ರಾಮಜನ್ಮಭೂಮಿಯನ್ನು ಹಿಂದೂಗಳಿಗೆ ಕೊಟ್ಟುಬಿಡಲಿ. ಹಿಂದುಗಳು ಸದ್ಭಾವನೆ ತೋರುತ್ತ ಈಗಿನ ಭವನವನ್ನು ಬೀಳಿಸದೆ ಹಾಗೇ ಸುರಕ್ಷಿತವಾಗಿಟ್ಟಿರಲಿ. ಅಲ್ಲಿಂದ ಸ್ವಲ್ಪ ದೂರದಲ್ಲಿ ಹೊಸ ಮಂದಿರವನ್ನು ನಿರ್ಮಿಸಲಿ.' ಗೃಹಮಂತ್ರಿಗಳಾಗಿದ್ದ ಬೂಟಾಸಿಂಹರು ಕರೆದಿದ್ದ ಸಭೆಯಲ್ಲಿ ಈ ಸಲಹೆಯನ್ನು ಇಡಲಾಯಿತು. ಆದರೆ ಸೈಯದ್ ಶಹಾಬುದ್ದೀನರಿಗೆ ಈ ಸಲಹೆ ಹಿಡಿಸಲಿಲ್ಲ.</p>
<p>ಆದಾಗ್ಯೂ ರಾಮ ಮತ್ತು ಬಾಬರನನ್ನು ಪರಸ್ಪರ ಹೋಲಿಸಿದ್ದಕ್ಕೆ, 1987ರ ಮಾರ್ಚ್ 6ರಂದು ಲಖ್ನೌನಲ್ಲಿ ನಡೆದ ಒಂದು ರ್ಯಾಲಿಯಲ್ಲಿ ವಾಜಪೇಯಿಯವರು ತುಂಬಾ ಕೋಪಗೊಂಡು ಹೀಗೆ ನುಡಿದರು. 'ರಾಮನ ಜೊತೆ ಬಾಬರನನ್ನು ಹೋಲಿಸಲಾಗದು. ಶ್ರೀ ರಾಮನು ಈ ನೆಲದ ಮರ್ಯಾದಾ ಪುರುಷೋತ್ತಮನಾಗಿದ್ದಾನೆ. ರಾಷ್ಟ್ರೀಯ ಮಹಾಪುರುಷನಾಗಿದ್ದಾನೆ. ಆದರೆ ಬಾಬರ್ ಈ ನೆಲದ ಮೇಲೆ ಆಕ್ರಮಣ ಮಾಡಲು ಬಂದ ಒಬ್ಬ ಅತ್ಯಾಚಾರಿಯಾಗಿದ್ದಾನೆ. ಅವನು ಅಯೋಧ್ಯೆಯಲ್ಲದೆ ಇನ್ನೂ ಅನೇಕ ದೇವಸ್ಥಾನಗಳನ್ನು ಕೆಡವಿದ. ರಾಮನನ್ನು ಬಾಬರನಿಗೆ ಹೋಲಿಸುವವರೆಲ್ಲರೂ ತಮ್ಮ ದೇಶಭಕ್ತಿಯನ್ನು ಸಂದಿಗ್ಧಗೊಳಿಸಿಕೊಂಡಿದ್ದಾರೆ. ಬಾಬರನು ದೇವಸ್ಥಾನಗಳನ್ನು ನಾಶಮಾಡಿದ್ದಾನೆ. ದೇವಸ್ಥಾನಗಳನ್ನು ನಾಶ ಮಾಡುವುದು ಅವನ ರಾಜಕೀಯ ಹೆಜ್ಜೆಯಾಗಿತ್ತು. ಅವನು ಅಪಮಾನ ಮಾಡಲು ಬಯಸುತ್ತಿದ್ದ. ಕಾಲಡಿ ತುಳಿಯಲು ಬಯಸುತ್ತಿದ್ದ. ಇಲ್ಲವಾದಲ್ಲಿ ಅವನು ಈ ರೀತಿ ಅಸಂಬದ್ಧ ಜಾಗಗಳಲ್ಲಿ ಮಸೀದಿ ಕಟ್ಟಿರಿ ಎಂದು ಹೇಳುತ್ತಿರಲಿಲ್ಲ. ಭಾರತದಲ್ಲಿ ಈ ರೀತಿ ಎಲ್ಲೆಲ್ಲಿ ದೇವಸ್ಥಾನಗಳನ್ನು ನಾಶ ಮಾಡಿ ಮಸೀದಿ ಕಟ್ಟಲಾಗಿದೆಯೋ ಅವನ್ನೆಲ್ಲ ವಾಪಸ್ಸು ಕೊಟ್ಟೇ ಕೊಡಬೇಕು.'</p>
<p>ಪಕ್ಷದ ಮತ್ತು ಸಾರ್ವತ್ರಿಕ ತೀರ್ಮಾನವೇ ನನ್ನ ತೀರ್ಮಾನ ಎಂದು ವಾಜಪೇಯಿಯವರು ಯಾವಾಗಲೂ ಹೇಳುತ್ತಿದ್ದರು. ಪಕ್ಷದ ಮತ್ತು ಸಾರ್ವತ್ರಿಕ ತೀರ್ಮಾನದೆದುರು ತಮ್ಮ ಪ್ರತಿಷ್ಠೆಯನ್ನು ಅವರು ಎಂದೂ ತೋರಿದವರಲ್ಲ. ಇದೇ ಅವರ ವ್ಯಕ್ತಿತ್ವದ ವಿಶೇಷತೆಯಾಗಿದೆ. ಅವರು ಬಾಬರಿ ಮಸೀದಿ ಬೀಳಿಸದೇ ರಾಮಮಂದಿರದ ನಿರ್ಮಾಣ ಬಯಸಿದರು. ವಾಜಪೇಯಿಯವರು ರಾಮಮಂದಿರದ ವಿಷಯವನ್ನು ಯಾವತ್ತೂ ರಾಜಕೀಯದ ನೆರಳಿನಲ್ಲಿ ತರಲು ಬಯಸಲಿಲ್ಲ. ರಾಮ ರಥಯಾತ್ರೆಯನ್ನೂ ಕೂಡ ಅವರು ವಿರೋಧಿಸಿದರು. ಆದರೆ ಯಾವಾಗ ಪಕ್ಷವೇ ತೀರ್ಮಾನಿಸಿತೋ ಆಗ ಅದರೊಡನೆ ಹೆಜ್ಜೆ ಹಾಕಿದರು. ಆದರೂ ಅವರು ಬಿಜೆಪಿಯ ಅಷ್ಟು ದೊಡ್ಡ ನಾಯಕರಾಗಿದ್ದುಕೊಂಡು 1992 ಡಿಸೆಂಬರ್ 6ರಂದು ಅಯೋಧ್ಯೆಯಲ್ಲಿರಲಿಲ್ಲ. ಒಂದು ದಿನ ಮುಂಚೆಯೇ ಅಂದರೆ ಡಿಸೆಂಬರ್ 5ರಂದೇ ಅವರು ಲಖ್ನೌನಲ್ಲಿದ್ದರು.</p>
<p>ಈ ವಿಷಯವನ್ನು ಕುರಿತು ವಾಜಪೇಯಿ ಮತ್ತು ಬಿಜೆಪಿಯ ಸ್ವರದ ಆಲಾಪನೆ ಬೇರೆ ಬೇರೆಯಾಗಿತ್ತು. ವಾಜಪೇಯಿಯವರ ಅಸಮಾಧಾನ ಏನೇ ಇದ್ದರೂ ಹೀರೇನ್ ಮುಖರ್ಜಿಯವರಿಗೆ ಪತ್ರ ಬರೆದ ಕೆಲವು ದಿನಗಳ ತರುವಾಯದಲ್ಲೇ ಬಿಜೆಪಿಯು ರಾಮ ಮಂದಿರದ ಅಭಿಯಾನವನ್ನು ತನ್ನದನ್ನಾಗಿ ಸ್ವೀಕರಿಸದೆ ಅದನ್ನು ಮುಂದುವರೆಸುವ ಹಾಗೂ ಅದರ ನೇತೃತ್ವ ವಹಿಸುವ ತೀರ್ಮಾನ ಮಾಡಿತು. ವಾಜಪೇಯಿಯವರ ಅಸಮ್ಮತಿಯ ನಡುವೆಯೂ ಲಾಲ್‍ಕೃಷ್ಣ ಆಡ್ವಾಣಿಯವರು 1990ರಲ್ಲಿ ಸೋಮನಾಥದಿಂದ ರಾಮರಥಯಾತ್ರೆಯನ್ನು ಹೊರಡಿಸಿದರು.</p>
<p>1989ರಲ್ಲಿಯೇ ಬಿಜೆಪಿಯು ಜನಮೋರ್ಚಾ ಜೊತೆಗೂಡಿ ಚುನಾವಣೆಗಳನ್ನು ಎದುರಿಸಲು ನಿರ್ಧರಿಸಿದಾಗ, ಸೀಟುಗಳಲ್ಲಿ ಹೊಂದಾಣಿಕೆ ಮಾಡಿಕೊಳ್ಳುವ ಜವಾಬ್ದಾರಿಯನ್ನು ವಾಜಪೇಯಿಯವರಿಗೆ ವಹಿಸಲಾಯಿತು. ಅವರಿಗೆ ಸಹಾಯಕರಾಗಿ ಪಾರ್ಟಿಯ ಸಂಘಟನಾ ಕಾರ್ಯದರ್ಶಿಯಾಗಿದ್ದ ಗೋವಿಂದಾಚಾರ್ಯರನ್ನು ನೇಮಿಸಲಾಯಿತು. ಸೀಟುಗಳಲ್ಲಿ ಹೊಂದಾಣಿಕೆ ಮಾಡಿಕೊಳ್ಳುವ ಸೂಕ್ಷ್ಮಕಾರ್ಯದ ಜವಾಬ್ದಾರಿ ಗೋವಿಂದಾಚಾರ್ಯರದೇ ಆಗಿತ್ತು. ಸರ್ಕಾರದ ರಚನೆಯಾಯಿತು. ಅಷ್ಟು ಹೊತ್ತಿಗೆ ವಿಶ್ವ ಹಿಂದೂ ಪರಿಷತ್ತು 1990ರ ಅಕ್ಟೋಬರ್ 30ರಂದು ರಾಮಮಂದಿರ ನಿರ್ಮಾಣಕ್ಕಾಗಿ ಕಾರಸೇವಾ ನಡೆಸಲು ನಿಶ್ಚಯಿಸಿತು. ಇದಾದ ನಂತರ ಸಂಘದ ಎಲ್ಲ ಸಹ ಸಂಘಟನೆಗಳ ಜವಾಬ್ದಾರಿಗಳ ಹಂಚಿಕೆ ಬಗ್ಗೆ ಸಭೆ ನಡೆಯಿತು.</p>
<p>ಜನಗಳನ್ನು ಸಂಘಟಿಸಿ ಮುಂದೆ ತರುವ ಹಾಗೂ ಪ್ರಚಾರ-ಪ್ರಸಾರದ ಕಾರ್ಯದ ಜವಾಬ್ದಾರಿಯನ್ನು ಬಿಜೆಪಿ ವಹಿಸಿಕೊಂಡಿತು. ಅದೇ ಸಂದರ್ಭದಲ್ಲಿ ನಾಲ್ಕೂ ದಿಕ್ಕುಗಳಿಂದ ಏಕಾತ್ಮತಾ ಯಾತ್ರೆಯೊಂದನ್ನು ಕೈಗೊಳ್ಳುವ ತೀರ್ಮಾನವನ್ನು ಮಾಡಲಾಯಿತು. ಈ ಯಾತ್ರೆಯನ್ನು ಜಮ್ಮುವಿನಿಂದ ಅಟಲ್ ಬಿಹಾರಿ ವಾಜಪೇಯಿಯವರು, ಗೌಹಾತಿಯಿಂದ ರಾಜಮಾತೆ ವಿಜಯರಾಜೆ ಸಿಂಧ್ಯಾರವರು, ಮುಂಬಯಿಯಿಂದ ಸಿಕಂದರ್ ಭಕ್ತ್‍ರವರು ಮತ್ತು ಲಾಲ್ ಕೃಷ್ಣ ಆಡ್ವಾಣಿಯವರು ಕನ್ಯಾಕುಮಾರಿಯಿಂದ ಆರಂಭಿಸುವುದೆಂದು ನಿಶ್ಚಯಿಸಲಾಯಿತು. ಇದರ ಸಿದ್ಧತೆಗೆ ಚರ್ಚೆ ಶುರುವಾಯಿತು. ಆ ಚರ್ಚೆ ನಿರಾಶಾದಾಯಕವಾಗಿತ್ತು. ನನಗೆ ಆರೋಗ್ಯ ಸರಿಯಿಲ್ಲವೆಂದು ರಾಜಮಾತೆ ವಿಜಯರಾಜೆ ಸಿಂಧ್ಯಾರವರು ಯಾತ್ರೆಯಿಂದ ಹಿಂದೆ ಸರಿದರು. ಅಯ್ಯೋ ನನ್ನ ಮಾತು ಯಾರು ಕೇಳುತ್ತಾರೆ ಎಂದು ಸಿಕಂದರ್ ಭಕ್ತ್‍ರವರು ಜಾರಿಕೊಂಡರು. ಮನಸ್ಸಿಲ್ಲದ ವಾಜಪೇಯಿಯವರು ಸಹ ಹಿಂದೆ ಸರಿದರು. ಮನಸ್ಸು ಮಾಡಿದವರೆಂದರೆ ಆಡ್ವಾಣಿಯವರೊಬ್ಬರೇ. ಆವರು ಈ ಯಾತ್ರೆಯನ್ನು ಸೋಮನಾಥದಿಂದ ಶುರು ಮಾಡೋಣ ಎಂದು ನಿರ್ಧರಿಸಿದರು.</p>
<p>ಆಡ್ವಾಣಿಯವರು ಈ ಯಾತ್ರೆಯಿಂದ ಆಗಬಹುದಾದ ರಾಜಕೀಯ ಲಾಭಾಲಾಭಗಳನ್ನು ಲೆಕ್ಕಾಚಾರ ಹಾಕುತ್ತಿದ್ದರು. ಸೋಮನಾಥ ಎಂದ ಕೂಡಲೇ ಅದಕ್ಕಿರುವ ರಾಜಕೀಯ ಮುಖವೊಂದು ಕಾಣುತ್ತಿತ್ತು. ದೇಶದ ಮೊದಲ ರಾಷ್ಟ್ರಪತಿಗಳಾದ ಡಾ|| ರಾಜೇಂದ್ರಪ್ರಸಾದರು ಸೋಮನಾಥ ಮಂದಿರದ ಪುನರ್ನಿರ್ಮಾಣ ಮಾಡಿದ್ದರು. ಆಡ್ವಾಣಿಯವರು ಒಂದೇ ಕಲ್ಲಿನಲ್ಲಿ ಎರಡೆರಡು ಹಕ್ಕಿ ಹೊಡೆಯುವ ಉಪಾಯ ಮಾಡಿದ್ದರು. ರಾಮಮಂದಿರದ ವಿಷಯವನ್ನು ಕುರಿತು ಯಾರಾದರೂ ಪ್ರಶ್ನಿಸಿದರೆ ಸರಿಯಾಗಿ ಹೇಳುವುದಕ್ಕೊಂದು ಉತ್ತರ ಸಿದ್ಧವಾಯಿತು. ಎರಡನೆಯ ಪ್ರಯೋಜನವೆಂದರೆ ಇದರಿಂದ ಬಿಜೆಪಿಯ ಶಕ್ತಿ ವೃದ್ಧಿಸುತ್ತಿತ್ತು. ಇದರ ಸಂಪೂರ್ಣ ವ್ಯವಸ್ಥೆಯ ಜವಾಬ್ದಾರಿಯನ್ನು ಪ್ರಮೋದ್ ಮಹಾಜನ್‍ರವರಿಗೆ ವಹಿಸಲಾಯಿತು. ಸಂಪೂರ್ಣ ಯಾತ್ರೆಯ ಸ್ವರೂಪ ತಯಾರಿಸುವಲ್ಲಿ ಗುರುಮೂರ್ತಿಯವರು ಕೂಡ ಸಹಕರಿಸಿದರು.</p>
<p>1990ರ ಜೂನ್‍ನಲ್ಲಿ ರಥಯಾತ್ರೆಯನ್ನು ಹೇಗೆ ನಡೆಸಬೇಕೆಂದು ನಿರ್ಧರಿಸಲಾಯಿತು. ಇದಾದ ಎರಡು ತಿಂಗಳ ನಂತರ ಅಂದರೆ ಆಗಸ್ಟ್‍ನಲ್ಲಿ ಮಂಡಲ್ ವರದಿಯ ರಿಪೋರ್ಟ್‍ನ್ನು ಜಾರಿಗೆ ತರಲಾಗುವುದೆಂದು ವಿ.ಪಿ. ಸಿಂಹರು ಘೋಷಿಸಿದರು. ಮಂಡಲ್ ಆಯೋಗದ ರಿಪೋರ್ಟ್‍ನ ವಿರುದ್ಧವಾಗಿ ರಥಯಾತ್ರೆ ಮಾಡಲಾಗುತ್ತಿದೆ ಎಂದು ಕೆಲವರು ತಿಳಿದರು. ರಥ ಯಾತ್ರೆಯು ಲಖ್ನೌಗೆ ಬಂದಾಗ ವಾಜಪೇಯಿಯವರ ನೇತೃತ್ವದಲ್ಲಿ ಎದುರುಗೊಳ್ಳಲು ತಿಳಿಸಿದಾಗ ವಾಜಪೇಯಿಯವರು ನಿರಾಕರಿಸಿದರು. ಪರಿಪರಿಯಾಗಿ ಬಲವಂತದಿಂದ ಕೇಳಿಕೊಂಡಾಗ ಒಪ್ಪಿಕೊಂಡರು.</p>
<p>ರಾಮರಥಯಾತ್ರೆಗೆ ಸಂಬಂಧಿಸಿದಂತೆ ಆಕರ್ಷಣೀಯವಾದ ಒಂದು ಪ್ರಸಂಗವಿದೆ. ಅಯೋಧ್ಯೆ ಆಂದೋಲನದ ಸಂದರ್ಭದಲ್ಲಿ ವಿಶ್ವ ಹಿಂದೂ ಪರಿಷತ್ತಿನ ವತಿಯಿಂದ ದೇಶದಾದ್ಯಂತ ಉತ್ಸಾಹ ಉಕ್ಕುತ್ತಿರುವುದು ಕಾಣುತ್ತಿತ್ತು. ಹಳ್ಳಿ ಹಳ್ಳಿಗಳಿಂದ ಗ್ರಾಮಗ್ರಾಮಗಳಿಂದ ಜನರು ತಂಡೋಪತಂಡವಾಗಿ ಸಾಗಲು ಯೋಜನೆ ರೂಪಿಸುತ್ತಿದ್ದರು. ಬಹಳಷ್ಟು ಜನರು ತಮ್ಮ ತಮ್ಮ ಪ್ರದೇಶಗಳಿಂದ ಅಯೋಧ್ಯೆ ತಲುಪಲು ಸಿದ್ಧತೆ ಮಾಡಿಕೊಳ್ಳತೊಡಗಿದರು. ಕಾರಸೇವೆಯಲ್ಲಿ ಸ್ವತಃ ತಾನು ಭಾಗವಹಿಸುವ ಹಾಗೂ ಬಿಜೆಪಿಯ ಭಾಗವಹಿಸುವಿಕೆಯ ಕುರಿತು ಆಡ್ವಾಣಿಯವರು ಚಿಂತಿಸುತ್ತಿದ್ದರು. ಒಂದು ಸಂಜೆ ಅವರು ತಮ್ಮ ಧರ್ಮಪತ್ನಿಯಾದ ಕಮಲರ ಜೊತೆ ಈ ವಿಷಯದ ಬಗ್ಗೆ ಮಾತಾಡುವಾಗ ಈ ಆಂದೋಲನದಲ್ಲಿ ನಾನು ಪಾದಯಾತ್ರೆಯನ್ನು ಕೈಗೊಳ್ಳುವೆ ಎಂದು ನಿರ್ಧರಿಸಿದರು. ಇದೇ ಸಂದರ್ಭದಲ್ಲಿ ಬಿಜೆಪಿಯ ಪ್ರಧಾನ ಕಾರ್ಯದರ್ಶಿಯಾದ ಪ್ರಮೋದ್ ಮಹಾಜನ್‍ರವರು ಆಡ್ವಾಣಿಯವರ ಮನೆಗೆ ಬಂದರು. ರಾಮಮಂದಿರದ ಆಂದೋಲನದ ಅಂಗವಾಗಿ ನಾನು ಸೆಪ್ಟೆಂಬರ್ 25ರ ಪಂಡಿತ್ ದೀನದಯಾಲ ಉಪಾಧ್ಯಾಯರ ಜಯಂತಿಯ ಅಥವಾ ಅಕ್ಟೋಬರ್ 2ರ ಗಾಂಧಿಜಯಂತಿಯಂದು ಪಾದಯಾತ್ರೆಯನ್ನು ಮಾಡಲು ನಿಶ್ಚಯಿಸಿದ್ದೇನೆ ಎಂದು ಆಡ್ವಾಣಿಯವರು ಮಹಾಜನ್‍ರವರಿಗೆ ಹೇಳಿದರು. ಪಾದಯಾತ್ರೆಯಿಂದ ಹೆಚ್ಚು ಜನರನ್ನು ಹಾಗೂ ಪ್ರದೇಶಗಳನ್ನು ತಲುಪಲು ಸಾಧ್ಯವಾಗುವುದಿಲ್ಲ. ಆದ್ದರಿಂದ ರಥಯಾತ್ರೆಯೇ ಸೂಕ್ತವೆಂದು ಮಹಾಜನ್ ಸಲಹೆ ನೀಡಿದರು. ಅಲ್ಲದೆ ಇದರ ಸಿದ್ಧತೆಯ ಜವಾಬ್ದಾರಿಯನ್ನು ನಾನು ಹೊರುತ್ತೇನೆ ಎಂದರು. ಹತ್ತು ಸಾವಿರ ಕಿಲೋಮೀಟರ್ ದೂರದ ಈ ದೀರ್ಘ ಯಾತ್ರಗೆ 'ರಾಮರಥಯಾತ್ರೆ' ಎಂದು ಹೆಸರಿಟ್ಟರು.</p>
<p>ರಥಯಾತ್ರೆಯು ಸೆಪ್ಟೆಂಬರ್ 25ಕ್ಕೆ ಸೋಮನಾಥದಿಂದ ಪ್ರಾರಂಭವಾಗಿ ಅಕ್ಟೋಬರ್ 30ಕ್ಕೆ ಅಯೋಧ್ಯೆಯಲ್ಲಿ ಮುಕ್ತಾಯವಾಗುತ್ತಿತ್ತು. ರಥಯಾತ್ರೆ ಕೈಗೊಳ್ಳುವದು ವಾಜಪೇಯಿಯವರಿಗೆ ಇಷ್ಟವಿರಲಿಲ್ಲ. ಆದರೂ ಅವರು ದೆಹಲಿಯಲ್ಲಿ ಈ ಯಾತ್ರೆಗೆ ಹಸಿರು ಬಾವುಟ ತೋರಿಸಿದರು. ರಥಯಾತ್ರೆಯ ಕಾರಣದಿಂದ ಜನತಾದಳ ಹಾಗೂ ಬಿಜೆಪಿ ನಡುವೆ ಬಿಗುವಿನ ವಾತಾವರಣ ಶುರುವಾಗಿತ್ತು. ಆಡ್ವಾಣಿಯವರನ್ನು ಬಂಧಿಸುವ ಸ್ಥಿತಿ ನಿರ್ಮಾಣವಾಗಿತ್ತು. ಜನತಾದಳ ಸರ್ಕಾರ ಇದರ ತೊಡಕು ಮತ್ತು ಹಾನಿಗಳನ್ನೆಲ್ಲ ಪಟ್ಟಿ ಮಾಡಿತ್ತು. ದೆಹಲಿಯಲ್ಲಿ ನಡೆದ ಸಭೆಯಲ್ಲಿ ಬಿಜೆಪಿಯು ಇದರ ಬಗ್ಗೆ ಚರ್ಚೆ ನಡೆಸಿತು. ಒಂದು ವೇಳೆ ಆಡ್ವಾಣಿಯವರ ಬಂಧನವಾದರೆ ಕೂಡಲೆ ವಿ.ಪಿ. ಸಿಂಹರ ಸರ್ಕಾರಕ್ಕೆ ನೀಡಿರುವ ಬೆಂಬಲ ವಾಪಸ್ಸು ಪಡೆಯಬೇಕೆಂದು ನಿರ್ಧರಿಸಿತು. ಅಕ್ಟೋಬರ್ 23ರಂದು ಬಿಹಾರದಲ್ಲಿ ಜನತಾದಳ ಸರ್ಕಾರದ ಮುಖ್ಯಮಂತ್ರಿ ಲಾಲೂ ಯಾದವರು ಆಡ್ವಾಣಿಯವರನ್ನು ಸಮಸ್ತಿಪುರದಲ್ಲಿ ಬಂಧಿಸಿದರು. ಅವರನ್ನು ಬಿಹಾರ-ಬಂಗಾಳದ ಗಡಿಯಲ್ಲಿರುವ ದುಮಕಾದ ಹತ್ತಿರ ಒಂದು ಗೆಸ್ಟ್‍ಹೌಸ್‍ನಲ್ಲಿ ಇರಿಸಲಾಯಿತು. ಅಚ್ಚರಿಯ ಮಾತೆಂದರೆ ಆಡ್ವಾಣಿಯವರ ಬಂಧನಕ್ಕಾಗಿಯೇ ಸಮಸ್ತಿಪುರದ ತತ್ಕಾಲೀನ ಡಿಎಂ ಆದ ಆರ್.ಕೆ. ಸಿಂಹರಿಗೆ ಈ ಜವಾಬ್ದಾರಿ ವಹಿಸಲಾಗಿತ್ತು. ಇದೇ ಆರ್.ಕೆ. ಸಿಂಹರು 2014ರ ಲೋಕಸಭೆಯ ಚುನಾವಣೆಯಲಿ ಬಿಜೆಪಿ ಸೇರಿ, ಗೆದ್ದು ಸಂಸದರೂ ಆದರು.</p>
<p>ಆಡ್ವಾಣಿಯವರನ್ನು ಈ ಮೊದಲೇ ಧನ್‍ಬಾದ್‍ನಲ್ಲಿ ಬಂಧಿಸಬೇಕಿತ್ತು. ಆಮೇಲೆ ಸಮಸ್ತೀ ಪುರದಲ್ಲಿ ಅವರನ್ನು ಬಂಧಿಸುವಂತೆ ತೀರ್ಮಾನಿಸಲಾಯಿತು. ಆಡ್ವಾಣಿಯವರನ್ನು ಬಂಧಿಸಿದ ಮೇಲೆ ಸರ್ಕಾರಕ್ಕೆ ನೀಡಿದ್ದ ಬೆಂಬಲವನ್ನು ವಾಪಸ್ಸು ಪಡೆಯುವುದೂ ಕೂಡ ವಾಜಪೇಯಿಯವರಿಗೆ ಇಷ್ಟವಿರಲಿಲ್ಲ. ಐದು ವಾರಗಳ ತನಕ ಅವರನ್ನು ಬಂಧನದಲ್ಲಿರಿಸಿ ನಂತರ ಬಿಡುಗಡೆ ಮಾಡಲಾಯಿತು. ಆದರೆ ಅಷ್ಟು ಹೊತ್ತಿಗೆ ವಿ.ಪಿ. ಸಿಂಹರ ಸರ್ಕಾರಕ್ಕೆ ಗಡುವು ಮೀರಿಹೋಗಿತ್ತು.</p>
<p>ವಿ.ಪಿ. ಸಿಂಹರ ಸರ್ಕಾರ ಅಧಿಕಾರದಲ್ಲಿದ್ದ ಸಮಯದಲ್ಲೇ ರಾಮಮಂದಿರದ ಸಮಸ್ಯೆಗೆ ಪರಿಹಾರದ ದಾರಿ ಸಿಗುವುದರಲ್ಲಿತ್ತು. ರಾಜಕೀಯ ಪಕ್ಷಗಳನ್ನು ದೂರವಿಟ್ಟು ಎರಡೂ ಸಮುದಾಯಗಳ ರಾಜಕೀಯೇತರ ಜನರ ಜೊತೆ ಸಮಾಲೋಚಿಸಿ ಇದಕ್ಕೆ ಪರಿಹಾರ ಕಂಡುಕೊಳ್ಳುವ ಪ್ರಯತ್ನ ಮಾಡಬೇಕೆಂದು ವಿ.ಪಿ. ಸಿಂಹರು ತಮ್ಮ ವಿಚಾರ ಮಂಡಿಸಿದರು - ಎಂದು ದೀರ್ಘಕಾಲದವರೆಗೆ ಬಿಜೆಪಿಯ ಪ್ರಧಾನ ಕಾರ್ಯದರ್ಶಿಗಳಾಗಿದ್ದ ಹಾಗೂ ಆಡ್ವಾಣಿಯವರಿಗೆ ಅತ್ಯಂತ ವಿಶ್ವಾಸಪಾತ್ರರಾಗಿದ್ದ ಗೋವಿಂದಾಚಾರ್ಯ ಹೇಳುತ್ತಾರೆ.</p>
<p>'ವಿವಾದಿತ ಗುಮ್ಮಟಕ್ಕೆ ಯಾವುದೇ ಹಾನಿಯಾಗದಂತೆ ರಾಮಮಂದಿರವನ್ನು ಕಟ್ಟಬೇಕು ಹಾಗೂ ಮಂದಿರ ಮತ್ತು ಗುಮ್ಮಟಗಳ ನಡುವೆ ಒಂದು ಗೋಡೆ ಕಟ್ಟಬೇಕು' ಹಾಗೂ ಈ ಷರತ್ತನ್ನು ಒಪ್ಪಿಕೊಳ್ಳುವ ಒಂದು ಹಿಂದೂ ಟ್ರಸ್ಟಿಗೆ ಈ ಕಾರ್ಯವನ್ನು ವಹಿಸಿಕೊಡಬೇಕು ಎಂದು ವಿ.ಪಿ. ಸಿಂಹರು ತಮ್ಮ ಸಲಹೆ ಸೂಚಿಸಿದರು. ಇದಕ್ಕೆ ಸಂಬಂಧಿಸಿದ ಒಪ್ಪಿಗೆಗಳನ್ನು ಸಂಗ್ರಹಿಸುವ ಜವಾಬ್ದಾರಿಯನ್ನು ಅವರು ಆಂಧ್ರಪ್ರದೇಶದ ರಾಜ್ಯಪಾಲರಾಗಿದ್ದ ಕೃಷ್ಣಕಾಂತರಿಗೆ ವಹಿಸಿದರು. ಆಗ ಕೃಷ್ಣಕಾಂತರು ಕಂಚಿ ಕಾಮಕೋಟಿ ಪೀಠದ ಸ್ವಾಮಿಗಳಾದ ಶ್ರೀ ಜಯೇಂದ್ರ ಸರಸ್ವತಿಗಳನ್ನು ಈ ಟ್ರಸ್ಟಿನ ಮುಖ್ಯಸ್ಥರನ್ನಾಗಿ ಮಾಡುವ ಸಲಹೆಕೊಟ್ಟರು. ಮಂದಿರ ವಿವಾದದ ಮುಖ್ಯ ದೂರುದಾರರಾದ ಅಲೀಮಿಯಾ ಮತ್ತು ಜಯೇಂದ್ರ ಸರಸ್ವತಿಗಳ ನಡುವೆ ಕೃಷ್ಣಕಾಂತರು ಮಾತುಕತೆಯನ್ನು ಏರ್ಪಡಿಸಿದರು. ಈ ಸಂದರ್ಭದಲ್ಲಿ ಕೃಷ್ಣಕಾಂತರು ಉಡುಪಿಯ ಮಠದ ಸ್ವಾಮಿಗಳಾದ ಶ್ರೀ ವಿಶ್ವೇಶ್ವರತೀರ್ಥರ ಅಭಿಪ್ರಾಯವನ್ನೂ ಕೂಡ ಆಲಿಸಿದರು.</p>
<p>ಇನ್ನೊಂದೆಡೆ ಪ್ರಧಾನಮಂತ್ರಿಗಳು ಸಂಘದ ಸಮರ್ಥಕರಾದ ಎಸ್. ಗುರುಮೂರ್ತಿಯವರಿಗೆ ಈ ಮಾತುಕತೆಯ ಮಧ್ಯಸ್ತಿಕೆಯ ಜವಾಬ್ದಾರಿ ಕೊಟ್ಟರು. ಯಾವುದಾದರೂ ಪರಿಹಾರವನ್ನು ಸೂಚಿಸಬೇಕೆಂದು ಪ್ರಧಾನಿಗಳು ಗುರುಮೂರ್ತಿಯವರನ್ನು ಕೇಳಿದಾಗ, ಅವರು ಮೂರು ಅಂಶಗಳ ಸೂತ್ರವೊಂದನ್ನು ಹೇಳಿದರು. ಈ ಸೂತ್ರದ ಪ್ರಕಾರ ರಾಷ್ಟ್ರಪತಿಯವರು ಒಂದು ವಿಶೇಷ ಕಾಯಿದೆಯನ್ನು ಮಾಡಬಹುದಾಗಿದೆ. ಅದರಂತೆ ವಿವಾದಿತ ಸ್ಥಳವನ್ನು ಕೇಂದ್ರಸರ್ಕಾರವು ತನ್ನ ಅಧೀನಕ್ಕೆ ತೆಗೆದುಕೊಂಡು ವಿಹೆಚ್‍ಪಿ ವತಿಯಿಂದ ನಡೆಸುತ್ತಿರುವ ಟ್ರಸ್ಟಿಗೆ ಅದನ್ನು ವರ್ಗಾಯಿಸಬಹುದಾಗಿದೆ. ಇದಾದ ಮೂರು ದಿನಗಳ ನಂತರ ಪ್ರಧಾನಿಗಳ ದೂತರೋಪಾದಿಯಲ್ಲಿ ಗುರುಮೂರ್ತಿಯವರು ಹಿರಿಯ ನಾಯಕರುಗಳಾದ ಜಾರ್ಜ್ ಫರ್ನಾಂಡಿಸ್ ಹಾಗೂ ಪಿ. ಉಪೇಂದ್ರರನ್ನು ದೆಹಲಿಯಲ್ಲಿ ಸಂಧಿಸಿ ರಾಮಮಂದಿರದ ವಿಷಯದಲ್ಲಿ ಕೇಂದ್ರಸರ್ಕಾರವು ವಿಶೇಷ ಕಾಯಿದೆ ತರುವುದರಲ್ಲಿದೆ ಎಂದು ಹೇಳಿದರು. ಅದೇ ಸಂಜೆ ಪ್ರಧಾನಮಂತ್ರಿಗಳು ಗೋವಿಂದಾಚಾರ್ಯ ಹಾಗೂ ಹೆಚ್ಚುವರಿ ಸಾಲಿಸಿಟರ್ ಜನರಲ್‍ರವರಾದ ಅರುಣ್ ಜೇಟ್ಲಿಯವರನ್ನು ಕರೆಸಿ ಮೂರು ಅಂಶಗಳ ಸೂತ್ರವೊಂದನ್ನು ಸ್ವೀಕರಿಸುವ ಮಾತಾಡಿದರು. ಆ ರಾತ್ರಿಯಿಡೀ ಸರ್ಕಾರವು ಈ ವಿಚಾರದಲ್ಲಿ ಕಾರ್ಯಮಗ್ನವಾಗಿ ವಿಶೇಷ ಕಾಯಿದೆಯನ್ನು ಜಾರಿಮಾಡಿಬಿಟ್ಟಿತು. ಈ ಕುರಿತು ಪ್ರಧಾನಿಗಳು ಆಡ್ವಾಣಿಯವರ ಜೊತೆಯಲ್ಲಿ ಮಾತಾಡಿದರು. ಆದರೆ ಸಂಜೆಯಾಗುತ್ತಾ ಆಗುತ್ತಾ ಮಾತು ಬೇರೆ ದಿಕ್ಕಿಗೆ ತಿರುಗಿತು. ಪ್ರಧಾನಿಗಳ ನಿವಾಸದಲ್ಲಿ ಅಂದು ಸಂಜೆ ನಡೆದ ಸಭೆಗೆ ಗುರುಮೂರ್ತಿ ಹಾಗೂ ಅರುಣ್ ಜೇಟ್ಲಿಯವರನ್ನು ಕರೆಯಲಾಯಿತು. ಪ್ರಧಾನಿಗಳಲ್ಲದೆ ಜಾರ್ಜ್ ಫರ್ನಾಂಡಿಸ್, ಅರುಣ್ ನೆಹರು, ಅಜಿತ್ ಸಿಂಹ್, ಮತ್ತು ಕಾನೂನು ಮಂತ್ರಿಗಳಾದ ದಿನೇಶ್ ಗೋಸ್ವಾಮಿ ಈ ನಾಲ್ವರು ಮಂತ್ರಿಗಳೂ ಕೂಡ ಇದ್ದರು. ಸರ್ಕಾರವು ವಿಶೇಷಕಾಯಿದೆ ಮಾಡಬಾರದೆಂದು ಗೋಸ್ವಾಮಿ ಹೇಳಿದರು.</p>
<p>ಇನ್ನೆರಡು ದೇವಸ್ಥಾನಗಳಾದ ಕಾಶಿ ಹಾಗೂ ಮಥುರಾಗಳನ್ನು ಕೈ ಬಿಡುವಂತೆ ಕೇಂದ್ರಸರ್ಕಾರವು ವಿಶೇಷ ಕಾಯಿದೆಯ ಜೊತೆಗೆ ಕರಾರು ಹಾಕಿತು. ಮುಸ್ಲಿಮರ ಕಡೆಯವರು ಮಂದಿರ ನಿರ್ಮಾಣಕ್ಕೆ ಒಪ್ಪಿಗೆ ಸೂಚಿಸಿದ್ದರು. ಆದರೆ ವಿಹೆಚ್‍ಪಿಯು ಪಟ್ಟು ಬಿಡಲಿಲ್ಲ. ಯಾವುದೇ ಕಾರಣಕ್ಕೂ ಆ ಎರಡು ದೇವಸ್ಥಾನಗಳಾದ ಕಾಶಿ ಮತ್ತು ಮಥುರಾಗಳನ್ನು ಕೈಬಿಡಲು ಸಾಧ್ಯವೇ ಇಲ್ಲ ಎಂದಿತು. ಆಗ ವಿಶೇಷ ಕಾಯಿದೆಯ ಮಾತು ನೆಲಕಚ್ಚಿತು.</p>
<p>ಆಡ್ವಾಣಿಯವರ ಬಂಧನಕ್ಕೆ ಮುಂಚೆಯೇ ಅಂದರೆ ಅಕ್ಟೋಬರ್ 17ರಂದು ದೆಹಲಿಯಲ್ಲಿ ಬಿಜೆಪಿಯ ಕಾರ್ಯಕಾರಿಣಿ ಸಭೆ ನಡೆದಿತ್ತು. ಅದರಲ್ಲಿ ಆಡ್ವಾಣಿಯವರನ್ನು ಬಂಧಿಸಿದ್ದೇ ಆದರೆ ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಪಡೆಯಲಾಗುವುದೆಂದು ಸರ್ಕಾರಕ್ಕೆ ಎಚ್ಚರಿಕೆ ನೀಡಲಾಗಿತ್ತು. ಅಂದಿನ ಸಭೆಯಲ್ಲಿ ವಾಜಪೇಯಿಯವರು ಏನೂ ಮಾತಾಡದೆ ಮೌನವಾಗಿದ್ದರು. ವಾಜಪೇಯಿಯವರ ಆಪ್ತಮಿತ್ರರಾದ ಅಪ್ಪಾ ಘಟಾಟೆಯವರು ಏನೋ ಮಾತಾಡಲು ಎದ್ದಾಗ ಪ್ರಮೋದ್ ಮಹಾಜನ್‍ರವರು 'ನೀವು ಆಂದೋಲನವನ್ನು ಬೆಂಬಲಿಸುವಿರೋ ಇಲ್ಲವೋ?' ಎಂದು ಕೇಳಿದರು. ಅವರನ್ನು ಮಾತಾಡಲು ಬಿಡಿ ಎಂದು ವಾಜಪೇಯಿಯವರು ಘಟಾಟೆಯವರ ಪರವಾಗಿ ಹೇಳಿದರು. 'ರಥಯಾತ್ರೆಯು ಬಿಹಾರ ಮತ್ತು ಉತ್ತರ ಪ್ರದೇಶ ರಾಜ್ಯಗಳ ನಂತರ ಪಶ್ಚಿಮ ಬಂಗಾಳಕ್ಕೆ ಬರುತ್ತದೆ. ಆಗ ಆಡ್ವಾಣಿಯವರನ್ನು ಬಂಧಿಸಿದರೆ ಸರ್ಕಾರಕ್ಕೆ ನೀಡಿರುವ ಬೆಂಬಲ ವಾಪಸ್ಸು ಪಡೆಯಲಾಗುವುದೇ?' ಎಂದು ಘಟಾಟೆ ಕೇಳಿದರು.</p>
<p>ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಪಡೆಯುವುದು ವಾಜಪೇಯಿಯವರಿಗೆ ಇಷ್ಟವಿರಲಿಲ್ಲ. ವಿ.ಪಿ. ಸಿಂಹರ ಸರ್ಕಾರಕ್ಕೆ ಮತ್ತೊಂದು ಅವಕಾಶ ಕೊಡೋಣ ಎಂದು ವಾಜಪೇಯಿಯವರು ವಾದಿಸಿದರು. ಆಗಲೂ ಅವರು ಒಬ್ಬಂಟಿಯಾಗುಳಿದರು. ಅಕ್ಟೋಬರ್ 23ರಂದು ಆಡ್ವಾಣಿಯವರನ್ನು ಬಂಧಿಸಿದಾಗ ವಾಜಪೇಯಿಯವರ ನೇತೃತ್ವದಲ್ಲಿ ಒಂದು ಪ್ರತಿನಿಧಿಮಂಡಳಿಯು ರಾಷ್ಟ್ರಪತಿಗಳಾದ ಆರ್. ವೆಂಕಟರಾಮನ್‍ರನ್ನು ಭೇಟಿ ಮಾಡಿತು. ಹಾಗೂ ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಪಡೆದಿರುವ ಪತ್ರವನ್ನು ನೀಡಿತು. ವಿ.ಪಿ. ಸಿಂಹರ ಸರ್ಕಾರ ಅಲ್ಪಮತಕ್ಕೆ ಕುಸಿಯಿತು. ಆದರೂ ಸಿಂಹರು ಲೋಕಸಭೆಯಲ್ಲಿ ವಿಶ್ವಾಸಮತ ಸಾಬೀತುಪಡಿಸುವ ಸವಾಲು ಹಾಕಿದರು. ಅವರು ಸಂಸತ್ತಿನ ಮೂಲಕ ತಮ್ಮ ಅಭಿಪ್ರಾಯವನ್ನು ದೇಶಕ್ಕೆ ಹೇಳಬೇಕಾಗಿತ್ತು.</p>
<p>ವಾಸ್ತವವಾಗಿ, ಜನತಾದಳದಲ್ಲಿ ರಾಮರಥಯಾತ್ರೆ ನಡೆಸುತ್ತಿದ್ದ ಆಡ್ವಾಣಿಯವರ ಬಗ್ಗೆ ಚರ್ಚೆ ನಡೆಯುವಾಗ ಪ್ರಧಾನಿಗಳಾದ ವಿ.ಪಿ. ಸಿಂಹರಿಗೆ ಆಡ್ವಾಣಿಯವರನ್ನು ಬಂಧಿಸಲು ಮನಸ್ಸಿರಲಿಲ್ಲ. ಲಾಲೂ ಯಾದವರೂ ಕೂಡ ಸ್ವಲ್ಪ ಹಿಂದು ಮುಂದು ನೋಡಿದರು. ಆದರೆ ಆಡ್ವಾಣಿಯವರನ್ನು ಬಂಧಿಸಲೇಬೇಕು ಎಂದು ಶರದ್ ಯಾದವರು ಪಟ್ಟು ಹಿಡಿದಿದ್ದರು. ಏನಾದರೂ ಆಡ್ವಾಣಿಯವರನ್ನು ವಶಕ್ಕೆ ಪಡೆದರೆ ಬೆಂಬಲ ವಾಪಸ್ಸು ಪಡೆಯಲಾಗುವುದೆಂದು ಬಿಜೆಪಿಯು ಬಹಳ ಸ್ಪಷ್ಟವಾಗಿ ಹೇಳಿಬಿಟ್ಟಿತ್ತು. ಇಷ್ಟೆಲ್ಲ ಇದ್ದರೂ ಏನೇ ಆಗಲಿ ಅವರನ್ನು ಬಂಧಿಸಲೇಬೇಕು ಎಂದು ಶರದ್ ಯಾದವರು ಬಲವಂತ ಮಾಡುತ್ತಿದ್ದರು.</p>
<p>ರಾಮರಥಯಾತ್ರೆಯ ಸಮಯದಲ್ಲಿ ಆಡ್ವಾಣಿಯವರಿಗೆ ವಾಜಪೇಯಿಯವರು ಹಸಿರು ನಿಶಾನೆ ತೋರಿದ ಮೇಲೆ ಕಾರ್ಯಕರ್ತರೆಲ್ಲ 'ಆಡ್ವಾಣಿಯವರೇ ನೀವು ಹೋರಾಡಿ. ನಾವು ನಿಮ್ಮೊಡನಿರುವೆವು' ಎಂದು ಘೋಷಣೆ ಕೂಗತೊಡಗಿದರು. ಆಗ ವಾಜಪೇಯಿಯವರು ಏನು ಹೇಳಿದರೆಂದರೆ, 'ಅಯೋಧ್ಯೆಯು ಎಂಥ ಸ್ಥಳವೆಂದರೆ ಅಲ್ಲಿ ಯಾವ ಯುದ್ಧವೂ ನಡೆಯುವುದಿಲ್ಲ. ಅಲ್ಲಿ ಯಾವ ಸೈನಿಕರೂ ಇಲ್ಲ. ಆಡ್ವಾಣಿಯವರು ಅಲ್ಲಿಗೆ ಯಾತ್ರೆ ಹೊರಟಿದ್ದಾರೆ ಅಷ್ಟೆ. ಯುದ್ಧ ಮಾಡುವುದಕ್ಕಲ್ಲ.'</p>
<p>ಇತ್ತ ಬಿಹಾರದಲ್ಲಿ ಆಡ್ವಾಣಿಯವರನ್ನು ಬಂಧಿಸಿ ಲಾಲೂ ಹೀರೋ ಆಗಿದ್ದು ನೋಡಿ ಅತ್ತ ಉತ್ತರ ಪ್ರದೇಶದಲ್ಲಿ 'ಏನೇ ಆಗಲಿ ಅಕ್ಟೋಬರ್ 30ಕ್ಕೆ ಯಾವುದೇ ಕಾರಣಕ್ಕೂ ಕಾರಸೇವೆ ನಡೆಯಲು ಬಿಡಲಾರೆ' ಎಂದು ಮುಖ್ಯಮಂತ್ರಿ ಮುಲಾಯಂಸಿಂಹರು ಘೋಷಿಸಿದರು. ಜನತಾದಳದ ಮುಖ್ಯಮಂತ್ರಿಗಳಾದ ಇವರಿಬ್ಬರಲ್ಲಿ ಯಾರು ಹೆಚ್ಚು ಸೆಕ್ಯುಲರ್‍ಗಳೆಂಬ ಪೈಪೋಟಿ ಇತ್ತು. ಆಗಲೇ ಆಡ್ವಾಣಿಯವರನ್ನು ಬಂಧಿಸಿ ಲಾಲೂರವರು ತಾವು ಎಂಥಹ ಸೆಕ್ಯೂಲರ್ ಎಂದು ತೋರಿಸಿಕೊಂಡಿದ್ದುದರಿಂದ ಅವರಿಗಿಂತ ನಾನೇ ಹೆಚ್ಚು ಸೆಕ್ಯೂಲರ್ ಎಂದು ತೋರಿಸಿಕೊಳ್ಳುವುದಕ್ಕೆ ಮುಲಾಯಂರವರಿಗೆ ಕಾರಸೇವಕರ ವಿರುದ್ಧವಾಗಿ ಕಠಿಣ ವರ್ತನೆಯನ್ನು ತಮ್ಮದಾಗಿಸಿಕೊಳ್ಳುವುದನ್ನು ಬಿಟ್ಟರೆ ಬೇರೆ ಯಾವ ದಾರಿಯಿರಲಿಲ್ಲ. ಅದಕ್ಕಾಗಿ ಅವರು 'ಅಯೋಧ್ಯೆಯಲ್ಲಿ ಒಂದು ಹಕ್ಕಿಯೂ ರೆಕ್ಕೆ ಬಡಿಯಲು ಬಿಡಲಾರೆ' ಎಂಬ ಕೂಗು ಹಾಕಿದರು. ಹೀಗಿದ್ದಾಗ್ಯೂ ಸಹ ಲಕ್ಷಾಂತರ ಕಾರಸೇವಕರು ಅಯೋಧ್ಯೆ ತಲುಪಿದರು. ಗುಂಡಿನ ಸುರಿಮಳೆಯಾಯಿತು. ಸುಮಾರು ಐವತ್ತಕ್ಕೂ ಹೆಚ್ಚು ಕಾರಸೇವಕರು ಪ್ರಾಣತೆತ್ತರು.</p>
<p>ಬಿಜೆಪಿಯು ಬೆಂಬಲ ವಾಪಸ್ಸು ಪಡೆದ ಕಾರಣ ನವಂಬರ್ 7ಕ್ಕೆ ವಿಶ್ವಾಸ ಮತ ಸಾಬೀತು ಪಡಿಸಿ ಎಂದು ರಾಷ್ಟ್ರಪತಿ ವೆಂಕಟರಾಮನ್‍ರವರು ಪ್ರಧಾನಿ ವಿ.ಪಿ. ಸಿಂಹರಿಗೆ ನಿರ್ದೇಶಿಸಿದರು. ಅಷ್ಟು ಹೊತ್ತಿಗೆ ಜನತಾದಳ ಒಡೆದುಹೋಗಿತ್ತು. ಅನೇಕ ದಿನಗಳಿಂದ ಪ್ರಧಾನಿ ಪಟ್ಟದ ಕನಸು ಕಾಣುತ್ತಿದ್ದ ಚಂದ್ರಶೇಖರರನ್ನು ಸೆಳೆದುಕೊಂಡು ಕಾಂಗ್ರೆಸ್ ಅವರನ್ನು ಪ್ರಧಾನಿಯನ್ನಾಗಿ ಮಾಡಿತು. ಕೇವಲ 58 ಸಂಸದರ ಬೆಂಬಲ ಪಡೆದಿದ್ದ ಚಂದ್ರಶೇಖರ್ ಪ್ರಧಾನಿಯಾಗಿಬಿಟ್ಟರು. ಕೇವಲ ಏಳು ತಿಂಗಳವರೆಗೆ ಅವರು ಪ್ರಧಾನಿಯಾಗಿದ್ದರು. 'ರಾಮಮಂದಿರ ಸಮಸ್ಯೆಯನ್ನು ಬಗೆಹರಿಸಲು ಚಂದ್ರಶೇಖರರು ಎಲ್ಲರಿಗಿಂತ ಹೆಚ್ಚು ಪ್ರಯಾಸ ಪಟ್ಟರು' ಎಂದು ರಾಜಸ್ಥಾನದ ಮುಖ್ಯಮಂತ್ರಿಯಾಗಿದ್ದ ಹಾಗೂ ನಂತರ ಉಪರಾಷ್ಟ್ರಪತಿಯಾದ ಭೈರೂಸಿಂಹ ಶೇಖಾವತ್‍ರವರು ನನಗೆ ಹೇಳಿದರು. ಚಂದ್ರಶೇಖರ್‍ರವರು ತಮ್ಮ ಒಬ್ಬ ಮಂತ್ರಿಯಾದ ಸುಬೋದ್‍ಕಾಂತ್ ಸಹಾಯ್‍ರವರಿಗೆ ಹಿಂದೂ ಮತ್ತು ಮುಸಲ್ಮಾನರ ನಡುವೆ ಮಧ್ಯಸ್ಥಿಕೆ ವಹಿಸಿಕೊಂಡು ಮಾತುಕತೆಯಾಡಿ ಸಮಸ್ಯೆ ಬಗೆಹರಿಸುವ ಜವಾಬ್ದಾರಿಯನ್ನು ಕೊಟ್ಟರು. ಸಹಾಯ್‍ರವರು ರಾಜಸ್ಥಾನ, ಮಹಾರಾಷ್ಟ್ರ ಹಾಗೂ ಉತ್ತರಪ್ರದೇಶಗಳ ಮುಖ್ಯಮಂತ್ರಿಗಳಾದ ಬೈರೂಸಿಂಹ ಶೇಖಾವತ್, ಶರದ್ ಯಾದವ್ ಮತ್ತು ಮುಲಾಯಂಸಿಂಹ್ ಯಾದವ್ ಇವರುಗಳ ಸಹಕಾರ ಪಡೆದರು. ಎರಡೂ ಪಾರ್ಟಿಗಳು ತಮ್ಮ ತಮ್ಮ ವಾದಗಳಿಗೆ ಮತ್ತಷ್ಟು ಬಲ ತುಂಬಲು ತಮ್ಮ ತಮ್ಮ ಪಕ್ಷಗಳ ಇತಿಹಾಸಕಾರರ ಹಾಗೂ ವಿಶೇಷಜ್ಞರ ನಡುವೆ ಮಾತುಕತೆ ಶುರುಮಾಡಿದವು. ಆದರೆ 1991ರ ಮಾರ್ಚ್‍ನಲ್ಲಿ ಚಂದ್ರಶೇಖರರ ಸರ್ಕಾರವನ್ನು ಕಾಂಗ್ರೆಸ್ ಬೀಳಿಸಿಬಿಟ್ಟಿತು. ಇಲ್ಲವಾಗಿದ್ದರೆ ಆ ಸರ್ಕಾರವು ಈ ಸಮಸ್ಯೆಯನ್ನು ಪರಿಹರಿಸುವಲ್ಲಿ ಯಶಸ್ಸು ಪಡೆಯುತ್ತಿತ್ತು.</p>
<p>1992ರ ಮಾರ್ಚ್ 27. ಕೇಂದ್ರದಲ್ಲಿ ನರಸಿಂಹರಾವ್ ನೇತೃತ್ವದ ಕಾಂಗ್ರೆಸ್ ಸರ್ಕಾರವಿತ್ತು. ಪ್ರತಿದಿನ ಸಂಸತ್ತಿನಲ್ಲಿ ರಾಮಮಂದಿರದ ವಿಷಯವೇ ಚರ್ಚೆಯಾಗುತ್ತಿತ್ತು. ಯಾವ ಸ್ಥಿತಿಯ ತಪಾಸಣೆ ಮಾಡಲು ರಾಷ್ಟ್ರೀಯ ಏಕತಾ ಪರಿಷತ್ತಿನ ಪ್ರತಿನಿಧಿ ಮಂಡಳಿಯನ್ನು ಅಯೋಧ್ಯೆಗೆ ಕಳಿಸಬೇಕು? ಎಂಬ ವಿಷಯವಾಗಿ ಅಂದು ಲೋಕಸಭೆಯಲ್ಲಿ ಚರ್ಚೆಯಾಗುತ್ತಿತ್ತು.</p>
<p>ವಾಜಪೇಯಿಯವರು ತಮ್ಮ ಮಾತು ಶುರುಮಾಡಿದರು, 'ಅಧ್ಯಕ್ಷರೇ, ಅಯೋಧ್ಯೆಯಲ್ಲಿ ಲಂಕಾಕಾಂಡವಾಗುವುದು ತಪ್ಪಿತು ಎಂಬುದನ್ನು ನಾನು ಪತ್ರಿಕೆಗಳಲ್ಲಿ ನೋಡಿದೆ. ನಾನೂ ಕೂಡ ನ್ಯಾಷನಲ್ ಇಂಟಿಗ್ರೇಷನ್ ಕೌನ್ಸಿಲ್‍ನ ಸ್ಟ್ಯಾಂಡಿಂಗ್ ಕಮಿಟಿಯ ಮೆಂಬರ್ ಆಗಿದ್ದೇನೆ. ಯಾವುದೇ ಪ್ರತಿನಿಧಿ ಮಂಡಳಿಯು ಅಯೋಧ್ಯೆಗೆ ಹೋಗಲಿ ಪರವಾಗಿಲ್ಲ. ಆದರೆ ಇವತ್ತಿನ ಪರಿಸ್ಥಿತಿಯಲ್ಲಿ ಇಷ್ಟೊಂದು ವಿವಾದಗಳು ಮತ್ತು ವಿತಂಡವಾದಗಳ ನಂತರ ಕೇವಲ ತಥ್ಯಗಳ ಮಾಹಿತಿಗಳಿಗಾಗಿ ಒಂದು ಸಂಸದೀಯ ಪ್ರತಿನಿಧಿ ಮಂಡಳಿ ಹೊರಟಿದೆ ಎಂದರೆ ಅದು ಅಷ್ಟು ಸರಿಯಿರುವುದಿಲ್ಲ. ಅದೊಂದು ಹೊಸ ವಿವಾದವಾಗುವುದು.'</p>
<p>ಇಂದ್ರಜಿತ್ ಗುಪ್ತಾ (ಸಿಪಿಐ ನಾಯಕರು); 'ಮುಖ್ಯಮಂತ್ರಿಯವರಿಗೆ ಯಾವುದೇ ಅಭ್ಯಂತರ ಇಲ್ಲ.'</p>
<p>ವಾಜಪೇಯಿ; 'ಮುಖ್ಯಮಂತ್ರಿಯವರಿಗೆ ಅಭ್ಯಂತರ ಇಲ್ಲದಿರಬಹುದು, ನನಗಿದೆ. ಇಲ್ಲಿ ಒಂದು ಪರಂಪರೆಯನ್ನು ಹುಟ್ಟುಹಾಕಿದ ಸವಾಲಿದೆ. ಇದು ಕೇವಲ ಅಯೋಧ್ಯೆಗೆ ಸಂಬಂಧಿಸಿದ್ದಲ್ಲ. ಎಲ್ಲೆಲ್ಲಿ ವಿವಾದ ಉಂಟಾಗುವುದೋ ಅಲ್ಲೆಲ್ಲ ಪ್ರತಿನಿಧಿ ಮಂಡಳಿಯು ಹೋಗಲು ಸಾಧ್ಯವೇ..?'</p>
<p>ನಿತೀಶ್ ಕುಮಾರ್: 'ಅವತ್ತು ಆಡ್ವಾಣಿಯವರು ವಿರೋಧ ಮಾಡಲಿಲ್ಲ.'</p>
<p>ವಾಜಪೇಯಿ: 'ನಾನು ವಿರೋಧ ಮಾಡುವುದಿಲ್ಲ ಎಂದು ಇದರ ಅರ್ಥವೇ? ಅಧ್ಯಕ್ಷ ಮಹೋದಯರೇ....ಗೃಹಮಂತ್ರಿಗಳು ಸದನದಲ್ಲಿ ಬೆದರಿಕೆ ಒಡ್ಡಿದ್ದಾರೆ. 356ರ ಉಲ್ಲೇಖ ಮಾಡಿದ್ದಾರೆ. ಅವಶ್ಯಕತೆ ಬಿದ್ದರೆ ವಿವಾದಗ್ರಸ್ತ ಕ್ಷೇತ್ರವನ್ನು ಕೇಂದ್ರ ಸರ್ಕಾರವು ವಶಪಡಿಸಿಕೊಳ್ಳುವುದೆಂದು ಕೂಡ ಹೇಳಿಬಿಟ್ಟಿದ್ದಾರೆ. ಯಾವ ಕಾನೂನಿನಡಿಯಲ್ಲಿ ಇದು ಸಾಧ್ಯ.....? ಅಲ್ಲಿ 356ಕ್ಕೋಸ್ಕರ ತಮ್ಮ ಕೇಸನ್ನು ಬಲಪಡಿಸುವ ದೃಷ್ಟಿಯಿಂದಲೇ...? ತಾವೇ ಅಯೋಧ್ಯೆಗೆ ಬನ್ನಿ. ಸದ್ಭಾವನೆಯಿಂದ ಬನ್ನಿ. ಅಯೋಧ್ಯೆಯ ಯಾತ್ರೆ ಮಾಡಿರಿ. ಉತ್ತರ ಪ್ರದೇಶ ಸರ್ಕಾರವು ತಮಗಾಗಿ ಎಲ್ಲ ವ್ಯವಸ್ಥೆ ಮಾಡುವುದು. ಅಲ್ಲಿ ತಳಮಳವಿದೆಯೋ, ಇಲ್ಲವೋ ನೀವೇ ಹೋಗಿ ನೋಡಿರಿ.'</p>
<p>ಶರದ್ ಯಾದವ್: 'ಅಧ್ಯಕ್ಷರೇ.... ಅಲ್ಲಿ ರಾಮನ ದರ್ಶನ ಮಾಡಿ. ಇಲ್ಲಿ ರಾವಣ ಹಾಗೂ ಸೀತೆಯ ದರ್ಶನ ಮಾಡಿ.'</p>
<p>ವಾಜಪೇಯಿ; 'ನೀವು ಬೆದರಿಕೆಗಳನ್ನು ಹೊತ್ತು ಹೋಗುತ್ತಿರುವಿರಿ ಎಂದು ನನಗೆ ಸಂಶಯವಿದೆ. ಅದರಿಂದ ಏನೂ ಪ್ರಯೋಜನವಾಗುವುದಿಲ್ಲ. ನಾವು ಮಸೀದಿ ಕೆಡವುತ್ತೇವೆ ಎಂದು ಅಪಪ್ರಚಾರ ಮಾಡಲಾಗುತ್ತಿತ್ತು. ಈಗ ಮಂದಿರವನ್ನೇ ಕೆಡವುತ್ತಾರೆ ಎಂದು ಹೇಳಲಾಗುತ್ತಿದೆ. ಅಯೋಧ್ಯೆಯಲ್ಲಿ ಏನೆಲ್ಲಾ ನಡೆಯುತ್ತಿದೆಯೋ ಅದು ಕಾನೂನಿನಿಂದಲೇ ನಡೆಯುತ್ತಿದೆ. ಹೈಕೋರ್ಟ್ ಅಲ್ಲಿ ಯಾವ ಅಡಚಣೆಯನ್ನೂ ಸಹಮಾಡಿಲ್ಲ. ಚಂದ್ರಶೇಖರ್‍ರವರು ಪ್ರಧಾನಿಯಾಗಿದ್ದಾಗ ಬಾಬರಿ ಮಸೀದಿ ಆಕ್ಷನ್ ಕಮಿಟಿ ಮತ್ತು ರಾಮಜನ್ಮಭೂಮಿ ಸಮಿತಿಯ ನಡುವೆ ಸಭೆಗಳನ್ನು ನಡೆಸಿದ್ದರು. ದಾಖಲೆಗಳ ವಿನಿಮಯವಾಗಿತ್ತು. ಮಾತುಕತೆ ಒಂದು ಹಂತಕ್ಕೆ ಬಂದಿತು. ಹೊಸ ಸರ್ಕಾರವಾದ ಈ ನರಸಿಂಹರಾಯರ ಸರ್ಕಾರವು ಅಲ್ಲಿಂದ ಮುಂದಕ್ಕೆ ಮಾತನ್ನು ಮುಂದುವರೆಸುವುದು ಬಿಟ್ಟು ಕಾನೂನನ್ನು ಪಾಸುಮಾಡಿತು ಮತ್ತು ಸುಮ್ಮನೆ ಕೂತುಬಿಟ್ಟಿತು. ಅಯೋಧ್ಯೆಯಲ್ಲಿ ಏನಾಗುತ್ತಿದೆ ಎಂದು ಈಗ ಕೇಳಲಾಗುತ್ತಿದೆ. ಅಲ್ಲಿ ಏನೂ ಆಗುತ್ತಿಲ್ಲ. ಮೈದಾನವನ್ನು ಮಾತ್ರ ಸ್ವಚ್ಛ ಮಾಡುತ್ತಿದ್ದಾರೆ. ಅಲ್ಲಿ ಏನೇ ನಡೆದರೂ ಹೈಕೋರ್ಟಿಗೇನೂ ತೊಂದರೆಯಿಲ್ಲ. ಅಧ್ಯಕ್ಷ ಮಹೋದಯರೇ.... ಗೃಹಮಂತ್ರಿಗಳು ಅಯೋಧ್ಯೆಗೆ ತೆರಳಲಿ, ತಥ್ಯಗಳನ್ನು ಪರಾಮರ್ಶಿಸಲಿ ಮತ್ತು ವಾಪಸ್ಸು ಬಂದು ಸದನವನ್ನು ವಿಶ್ವಾಸಕ್ಕೆ ತೆಗೆದುಕೊಳ್ಳಲಿ. ಆ ನಂತರ ಬೇಕಾದರೆ ಯಾವುದೇ ಸಮಿತಿಯನ್ನಾಗಲೀ ಅಥವಾ ಮಂಡಳಿಯನ್ನಾಗಲೀ ಕಳುಹಿಸುವ ನಿರ್ಣಯ ತೆಗೆದುಕೊಳ್ಳಲಿ ಎಂಬುದೇ ನನ್ನ ನಿವೇದನೆಯಾಗಿದೆ. ಧನ್ಯವಾದಗಳು.'</p>
<p>1992 ಡಿಸೆಂಬರ್ 4ರಂದು. ದೆಹಲಿಯ ವಿಜ್ಞಾನ ಭವನದಲ್ಲಿ ರಾಷ್ಟ್ರೀಯ ಏಕತಾ ಪರಿಷತ್ತಿನ ಸಭೆ ನಡೆಯುತ್ತಿತ್ತು. ಪ್ರಧಾನಮಂತ್ರಿ ನರಸಿಂಹರಾವ್‍ರವರು ಸಹ ಅಲ್ಲಿ ಹಾಜರಿದ್ದರು. 'ಇದೇ ಭಗವಾನ್ ರಾಮನ ಜನ್ಮಸ್ಥಾನ ಮತ್ತು ದಶರಥನ ಅರಮನೆ ಇದ್ದದ್ದು ಇಲ್ಲೇ ಎಂಬುದು ಹಿಂದೂಗಳ ನಂಬಿಕೆಯಾಗಿದೆ' ಎಂದು ವಾಜಪೇಯಿಯವರು ತುಂಬಾ ಪ್ರಭಾವ ಬೀರುವ ರೀತಿಯಲ್ಲಿ ರಾಮಜನ್ಮಭೂಮಿಯ ವಿಷಯವೆತ್ತಿದರು. ಅಲ್ಲಿ ಗಾಢ ಮೌನ ಆವರಿಸಿತ್ತು. ತದೇಕಚಿತ್ತರಾಗಿ ಎಲ್ಲರೂ ಆಲಿಸುತ್ತಿದ್ದರು. ಇದ್ದಕ್ಕಿದ್ದಂತೆ ಹಿಂದಿನಿಂದ 'ಅದೇ ರಾಮನ ಜನ್ಮಭೂಮಿ. ಅದೇ ದಶರಥನ ಅರಮನೆ ಎಂದು ತಾವು ಹೇಗೆ ಹೇಳುವಿರಿ? ಅದರ ಖಾತೆಯ ನಂಬರ್ ಎಷ್ಟು....? ಪಹಣಿ ಸಂಖ್ಯೆ ಎಷ್ಟು....? ಅರಮನೆಯ ಬಾಗಿಲು ಎಲ್ಲಿ....? ಆ ಅರಮನೆಯಲ್ಲಿ ಹಸುಗಳನ್ನು ಯಾವ ಜಾಗದಲ್ಲಿ ಕಟ್ಟುತ್ತಿದ್ದರು....?' ಎಂಬ ಧ್ವನಿ ಕೇಳಿಬಂತು. ವಾಜಪೇಯಿಯವರು ಒಮ್ಮೆ ತಿರುಗಿನೋಡಿದರು. ಏನೂ ಮಾತಾಡಲಿಲ್ಲ. ಲಾಲೂ ಯಾದವರು ತಮಗಿಷ್ಟ ಬಂದಂತೆ ಮಾತಾಡುತ್ತಿದ್ದರು. ಇಂಥ ಗಂಭೀರ ವಿಷಯದ ಬಗ್ಗೆ ಲಾಲೂ ಯಾದವರು ಈ ರೀತಿ ಮಾತಾಡಬಾರದಿತ್ತು ಎಂದು ಎಲ್ಲರೂ ಅಂದುಕೊಂಡರು.</p>
<p>ವಾಜಪೇಯಿಯವರಿಗೆ ತುಂಬಾ ಹತ್ತಿರವಿದ್ದ ಅಪ್ಪಾ ಘಟಾಟೆಯವರು ಹೇಳುತ್ತಾರೆ, 'ಮೊದಲಿನಿಂದಲೂ ಎಲ್ಲಾ ರಾಜಕೀಯ ಪಕ್ಷಗಳು ಬಿಜೆಪಿಯನ್ನು ಹಾಗೂ ಮೊದಲಿದ್ದ ಜನಸಂಘವನ್ನು ಒಂದು ಸಾಂಪ್ರದಾಯಿಕ ಪಕ್ಷವಾಗಿ ನೋಡುತ್ತಿದ್ದರು. ಹೀಗಿದ್ದರೂ 1967, 1977 ಹಾಗೂ 1989ರಲ್ಲಿ ಸರ್ಕಾರ ರಚಿಸುವಾಗ ಅದರ ಬೆಂಬಲ ಅಪೇಕ್ಷಿಸಿದರು. ಈ ರೀತಿ ಬೆಂಬಲ ಬಯಸುವಾಗ ಮಾತ್ರ ಆ ಪಕ್ಷಗಳಿಗೆ ಸ್ವಲ್ಪವೂ ಇರುಸುಮುರುಸಾಗಲಿಲ್ಲ. ಆದರೆ ಬಾಬರಿ ಮಸೀದಿ ಪ್ರಕರಣದ ನಂತರ ಬಿಜೆಪಿಯು ಒಂದು ಅಸ್ಪೃಶ್ಯ ಪಕ್ಷವಾಗಿಬಿಟ್ಟಿತು. ಎಲ್ಲರೂ ತಮ್ಮ ಮುಸ್ಲಿಂ ಓಟುಗಳಿಗಾಗಿ ಹೆದರತೊಡಗಿದರು. ಇದೇ ಕಾರಣದಿಂದ 1996ರಲ್ಲಿ ಎಲ್ಲ ಪ್ರಯತ್ನಗಳ ನಡುವೆಯೂ ಸರ್ಕಾರ ರಚಿಸಲು ಬಿಜೆಪಿಗೆ ಸಮರ್ಥನೆ ಸಿಗಲಿಲ್ಲ. ನಂತರ ವಾಜಪೇಯಿಯವರ ಪ್ರಯತ್ನದಿಂದ ಪರಿಸ್ಥಿತಿ ಬದಲಾಯಿತು. ರಥಯಾತ್ರೆಯಿಂದ ಬಿಜೆಪಿಯ ಸೀಟುಗಳು ಹೆಚ್ಚಾದವೆಂಬ ಯಾರದೋ ಹೇಳಿಕೆಯನ್ನು ಅಪ್ಪಾ ಘಟಾಟೆ ಹಾಗೂ ವಾಜಪೇಯಿಯವರು ಒಪ್ಪುವುದಿಲ್ಲ. ಅಪ್ಪಾ ಘಟಾಟೆಯವರು ಹೇಳುತ್ತಾರೆ, 'ರಥಯಾತ್ರೆಯಿಂದ ಬಿಜೆಪಿಯ ಸೀಟುಗಳು ಹೆಚ್ಚಾದವೆಂಬುದು ತಪ್ಪು ಗ್ರಹಿಕೆ. 10-12 ಸೀಟುಗಳು ಹೆಚ್ಚಾಗಿರಬಹುದು. ಯುಪಿಯಲ್ಲಿ ಸರ್ಕಾರವು ಮೊದಲೇ ರಚನೆಯಾಗಿತ್ತಲ್ಲ.'</p>
<p>ಘಟಾಟೆಯವರ ಅಭಿಪ್ರಾಯದಂತೆ 1991-92ರ ಸಮಯದಲ್ಲಿ ವಾಜಪೇಯಿಯವರು ಬಿಡುವಾಗಿರುತ್ತಿದ್ದರು. ಅದು ಆಡ್ವಾಣಿಯವರ ಅವಧಿಯಾಗಿತ್ತು. ತುಂಬಾ ಕಡಿಮೆ ಕಾರ್ಯಕರ್ತರು ವಾಜಪೇಯಿಯವರನ್ನು ಭೇಟಿ ಮಾಡಲು ಹೋಗುತ್ತಿದ್ದರು. 1992ರ ಡಿಸೆಂಬರ್ 6ರ ಘಟನೆ ನಂತರ ವಾಜಪೇಯಿಯವರು ಏನೂ ಮಾತಾಡಲಿಲ್ಲ. ಮೌನವಾಗಿದ್ದರು. ಅಪ್ಪಾ ಘಟಾಟೆಯವರಿಗೆ ಈ ವಿಷಯ ಗೊತ್ತಾಗುತ್ತಲೇ ಅವರು ವಾಜಪೇಯಿಯವರ ಬಳಿ ಹೋದರು. 'ದಯಮಾಡಿ ವಾಜಪೇಯಿಯವರನ್ನು ಸ್ವಲ್ಪ ಕಂಟ್ರೋಲ್ ಮಾಡಿ' ಎಂದು ಪ್ರಮೋದ್ ಮಹಾಜನ್ ಅಪ್ಪಾ ಘಟಾಟೆಯವರಿಗೆ ಹೇಳಿದರು. 'ಅಲ್ಲಿ ಎಲ್ಲ ಜನರಲ್‍ಗಳೂ ಹಾಜರಿದ್ದರು. ಆದರೆ ಅದು ಹೇಗೆ ಜರುಗಿತೋ ಗೊತ್ತಾಗಲಿಲ್ಲ' ಎಂದು ಮಹಾಜನ್‍ರವರು ಮಾತು ಮರೆಸುವವರಂತೆ ಹೇಳಿದರು. ಇದಕ್ಕೆ ಉತ್ತರವಾಗಿ ವಾಜಪೇಯಿಯವರು ಹೇಳಿದರು, '1757ರಲ್ಲಿ ಪಾಣಿಪಟ್‍ನಲ್ಲಿ ಕೂಡ ಬೇಕಾದಷ್ಟು ಜನರಲ್‍ಗಳಿದ್ದರು ಆದರೆ ಯುದ್ಧದಲ್ಲಿ ಸೋಲಬೇಕಾಯಿತು. ಅಯೋಧ್ಯಾದಲ್ಲಿ ಯುದ್ಧ ನಡೆಯಲಿಲ್ಲ, ಆದರೆ ಮಹಾಭಾರತವೇ ನಡೆದುಬಿಟ್ಟಿತು.'</p>
<p>ಫೆಬ್ರವರಿ 1991ರಲ್ಲಿ ಜಯಪುರದಲ್ಲಿ ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನ ಸಭೆಯಾಯಿತು. ಅಲ್ಲಿ ಕೊನೇ ದಿನದಂದು ವಾಜಪೇಯಿಯವರು ಪತ್ರಿಕಾಗೋಷ್ಠಿಯನ್ನು ನಡೆಸುತ್ತಿದ್ದರು. ಆಗ ಹಿರಿಯ ಪತ್ರಕರ್ತೆ ನೀನಾ ವ್ಯಾಸ್‍ರವರು ಹೀಗೆ ಕೇಳಿದರು, 'ಇತ್ತೀಚೆಗೆ ವಾಜಪೇಯಿಯವರು ಮಾರ್ಜಿನ್‍ಗೆ ತಳ್ಳಲ್ಪಟ್ಟಿದ್ದಾರೆಂಬ ಮಾತಿದೆಯಲ್ಲ. ಪಕ್ಕಕ್ಕೆ ಸರಿದಿದ್ದಾರೆ ಎನ್ನುತ್ತಿದ್ದಾರಲ್ಲ?' ಕೇಳಿಸಿಯೂ ಕೇಳಿಸದಂತೆ ವಾಜಪೇಯಿಯವರು ಇದ್ದರು. ಎರಡನೇ ಬಾರಿ ಮತ್ತೆ ಇದೇ ಪ್ರಶ್ನೆ ಬಂತು. ಆಗ ವಾಜಪೇಯಿಯವರು ಹೇಳಿದರು, 'ಇಲ್ಲ ಇಲ್ಲ ಆ ರೀತಿ ಏನೂ ಇಲ್ಲ.' ಆದರೆ ನೀನಾ ವ್ಯಾಸ್ ಸುಲಭವಾಗಿ ಬಿಡುವವರಲ್ಲ. 'ಪಾರ್ಟಿಯ ಹೆಚ್ಚು ಜನರು ಇದೇ ರೀತಿ ಮಾತಾಡುತ್ತಿದ್ದಾರೆ ಇದರ ಬಗ್ಗೆ ತಾವೇನು ಹೇಳುತ್ತೀರಿ?' ತಮ್ಮದೇ ಶೈಲಿಯಲ್ಲಿ ವಾಜಪೇಯಿಯವರು ಒಂದೇ ಸಾಲಿನಲ್ಲಿ ಪೂರ್ತಿ ಕಥೆ ಹೇಳಿದರು, 'ಒಮ್ಮೊಮ್ಮೆ ಕರೆಕ್ಷನ್ ಮಾಡಲು ಮಾರ್ಜಿನ್‍ನನ್ನು ಬಳಸಿಕೊಳ್ಳಬೇಕಾಗುತ್ತದೆ.'</p>
<p>ಆಡ್ವಾಣಿಯವರ ರಥಯಾತ್ರೆಗೆ ಪೈಪೋಟಿಯಾಗಿ 1992ರಲ್ಲಿ ಡಾ|| ಮುರಳಿ ಮನೋಹರ ಜೋಷಿಯವರು ಬಿಜೆಪಿಯ ಅಧ್ಯಕ್ಷರಾದ ನಂತರ ಏಕತಾಯಾತ್ರೆಯನ್ನು ನಡೆಸುವ ತೀರ್ಮಾನ ಮಾಡಿದರು. ಕನ್ಯಾಕುಮಾರಿಯಿಂದ ಕಾಶ್ಮೀರದವರೆಗೆ. ಪ್ರಮೋದ್ ಮಹಾಜನರು ಆಡ್ವಾಣಿಯವರ ರಥಯಾತ್ರೆಯ ಜವಾಬ್ದಾರಿ ಹೊತ್ತಿದ್ದರು. ಆದ್ದರಿಂದ ಜೋಷಿಯವರು ಅವರನ್ನು ಇಷ್ಟಪಡುತ್ತಿರಲಿಲ್ಲ. ಈ ಕಾರಣವಾಗಿ ತಮ್ಮ ಯಾತ್ರೆಯ ಜವಾಬ್ದಾರಿಯನ್ನು ನರೇಂದ್ರ ಮೋದಿಯವರಿಗೆ ವಹಿಸಿದರು. ಅವರು ಮೋದಿಯವರನ್ನು ಮಾತ್ರವೇ ಯಾವಾಗಲೂ ಜೊತೆಯಲ್ಲಿಟ್ಟುಕೊಳ್ಳುತ್ತಿದ್ದರು. ಆದರೆ ಅವರು ಕೆಲವೇ ದಿನಗಳಲ್ಲೇ ಮೋದಿ ಬಗ್ಗೆ ಬೇಸರಗೊಳ್ಳತೊಡಗಿದರು. ಏಕೆಂದರೆ ಜೋಷಿಯವರ ಭಾಷಣಕ್ಕೆ ಮೊದಲೇ ಮೋದಿ ಭಾಷಣ ಮಾಡಿಬಿಡುತ್ತಿದ್ದರು. ಅದು ಅವರ ಭಾಷಣಕ್ಕಿಂತಲೂ ಹೆಚ್ಚು ಜನಪ್ರಿಯವಾಗತೊಡಗಿತು. ಯಾತ್ರೆಯಲ್ಲಿ ಮೋದಿಯವರು ಮೊದಲೇ ನಿಗದಿತ ಸ್ಥಳಗಳಿಗೆ ತಲುಪಿ ಭಾಷಣ ಮಾಡಿಬಿಡುತ್ತಿದ್ದರು. ಆಮೇಲೆ ಜೋಷಿಯವರ ಭಾಷಣ ಹೇಳಿದ್ದೇ ಹೇಳಿದಂತಿರುತ್ತಿತ್ತು. ಇದರಿಂದ ಬೇಸರಗೊಂಡ ಜೋಷಿಯವರು ಮೋದಿಯವರಿಗೆ ಹೀಗೆ ಹೇಳಿದರು, 'ನೀವು ನನಗಿಂತ ಮುಂಚೆ ಎಲ್ಲೆಲ್ಲಿ ಹೋಗುವಿರೋ ಅಲ್ಲೆಲ್ಲ ನಾನು ತಲುಪುವಷ್ಟರಲ್ಲಿ ನೆರೆದಿರುವ ಜನಸಾಗರಕ್ಕೆ ಕೇವಲ ಯಾತ್ರೆಯ ವಿವರಣೆಯನ್ನಷ್ಟೇ ಹೇಳಿ. ಬೇರೇನೂ ಬೇಡ.'</p>
<p>ಆರ್‍ಎಸ್‍ಎಸ್‍ನ ಹಿರಿಯ ನಾಯಕರಾದ ರಮೇಶ್ ಸಿಲೇದಾರ್‍ರವರು ರಾಮಜನ್ಮ ಭೂಮಿ ವಿವಾದದ ಬಗ್ಗೆ ತಮ್ಮ ಅಭಿಪ್ರಾಯವನ್ನು ಹೀಗೆ ವ್ಯಕ್ತಪಡಿಸುತ್ತಾರೆ, 'ವಾಜಪೇಯಿಯವರ ಭಾಗವಹಿಸುವಿಕೆ ಅಷ್ಟು ಆಕ್ರಮಕವಾಗಿರದೇ ಇರಬಹುದು. ಆದರೆ ಈ ಸಂಪೂರ್ಣ ಅಭಿಯಾನದಲ್ಲಿ ಅವರು ಬಹಳ ಮುಖ್ಯ ಪಾತ್ರ ನಿಭಾಯಿಸಿದ್ದಾರೆ. ಸಾಲೀಸೀಟರ್ ಜನರಲ್ ಆದ ಸೋಲಿ ಸೊರಾಬ್‍ಜಿಯವರು ನ್ಯಾಯಾಲಯದಲ್ಲಿ ರಾಮಜನ್ಮಭೂಮಿ ಪರವಾಗಿ ವಾದ ವಿವಾದ ಮಂಡಿಸಿದ್ದು ವಾಜಪೇಯಿಯವರ ಸರ್ಕಾರದ ಸಮಯದಲ್ಲೇ.'</p>
<p>ಕೇಂದ್ರದ ಮಂತ್ರಿಗಳಾದ ಉಮಾಭಾರತಿಯವರು ಹೇಳುತ್ತಾರೆ, 'ವಾಜಪೇಯಿಯವರು ಅಯೋಧ್ಯೆಯಲ್ಲಿ ರಾಮಮಂದಿರ ನಿರ್ಮಾಣವಾಗಬೇಕೆಂದೇ ಬಯಸುತ್ತಿದ್ದರು. ಆದರೆ ಅದಕ್ಕಾಗಿ ಅವರು ಬಿಜೆಪಿಯ ಲೀಡರ್‍ಶಿಪ್ ಬಯಸುತ್ತಿರಲಿಲ್ಲ. ಬಿಜೆಪಿಯು ಅದಕ್ಕೆ ವೈಚಾರಿಕ ಸಮರ್ಥನೆ ನೀಡಲಿ. ಇನ್ನುಳಿದ ಬಾಕಿ ಸಾಧು ಸಂತರು ಮತ್ತು ಮಿಕ್ಕವರು ಈ ಆಂದೋಲನವನ್ನು ಮುಂದುವರೆಸಲಿ. ಬಿಜೆಪಿಯು ಈ ವಿಷಯವನ್ನು ಬೀದಿ ಬೀದಿಯಿಂದ ಸಂಸತ್ತಿನವರೆಗೆ ತೆಗೆದುಕೊಂಡು ಹೋಯಿತು. ಆದರೆ ಆಡ್ವಾಣಿಯವರು ಈ ವಿಷಯವನ್ನು ತಮ್ಮ ಮುಂದಾಳುತನದಲ್ಲಿ ಸ್ವೀಕರಿಸಿದರು.'</p>
<p>ಕಾಂಗ್ರೆಸ್ಸಿನ ಹಿರಿಯ ನಾಯಕರಾದ ಕರಣ್ ಸಿಂಹರು ಹೇಳುತ್ತಾರೆ, 'ನಾವು ಮಂದಿರ ವಿವಾದವನ್ನು ಬಗೆಹರಿಸುವುದಕ್ಕಾಗಿ ವಿಶ್ವಹಿಂದು ಪರಿಷತ್ತಿನ ಜೊತೆ ಮಾತಾಡಿದೆವು. ಮಸೀದಿಯ ಗುಮ್ಮಟದಲ್ಲಿ ರಾಮನ ಮೂರ್ತಿಗೆ ಪೂಜೆಯಾಗುತ್ತಿರುವೆಡೆ ಅಲ್ಲೇ ಪೂಜೆಯಾಗುತ್ತಿರಲಿ. ವಿವಾದಗ್ರಸ್ತ ಭೂಮಿಗೆ ದೂರದಲ್ಲಿ ಭವ್ಯವಾದ ಮಂದಿರವನ್ನು ನಿರ್ಮಿಸಿ. ಎರಡೂ ಕೈಗಳಲ್ಲಿ ಲಾಡು ಇದ್ದಂತಾಗುವುದಿಲ್ಲವೇ....? ಎಂಬ ಪರಿಹಾರ ಸೂಚಿಸಿದೆವು. ಆದರೆ ಅವರು ಒಪ್ಪಲಿಲ್ಲ. ಅದರ ಪರಿಣಾಮ ಕಣ್ಣಿಗೆ ಕಂಡಿತು.'</p>
<p>ತಮ್ಮ ಸರ್ಕಾರದ ಸಮಯದಲ್ಲಿ ಅಂದರೆ 2004ರಲ್ಲಿ ಮಂದಿರ ವಿವಾದಕ್ಕೆ ತೆರೆ ಎಳೆಯಲು ವಾಜಪೇಯಿಯವರು ಬಯಸಿದರು. ಈ ಗಂಟು ಚಂದ್ರಶೇಖರರ ಅಧಿಕಾರದ ಸಮಯದಲ್ಲಿ ಎಷ್ಟು ಸಡಿಲಗೊಂಡಿತ್ತೋ ಅಲ್ಲಿಂದ ಮುಂದೆ ಅದನ್ನು ಬಿಡಿಸುವ ಪ್ರಯತ್ನವನ್ನು ವಾಜಪೇಯಿಯವರು ಮಾಡಿದ್ದರು. ಆದಷ್ಟು ಬೇಗ ಪರಿಹಾರವಾಗಲಿ ಎಂದು ಶ್ರಮಿಸಿದ್ದರು. ಇದಕ್ಕಾಗಿ ಅವರು ಅರುಣ್ ಜೇಟ್ಲಿ, ಬ್ರಜೇಶ್ ಮಿಶ್ರ ಮತ್ತು ಉಮಾಭಾರತಿ ಈ ಮೂವರುಗಳಿಗೆ ಜವಾಬ್ದಾರಿ ವಹಿಸಿದ್ದರು. ಕಾನೂನಿನ ತೊಡಕುಗಳನ್ನು ಸರಿಪಡಿಸಲು ಅರುಣ್ ಜೇಟ್ಲಿಯವರಿಗೆ ಹೇಳಿದ್ದರು. ಆಡಳಿತಾತ್ಮಕ ಸಮಸ್ಯೆ ನೋಡಿಕೊಳ್ಳಲು ಬ್ರಿಜೇಶ್ ಮಿಶ್ರರಿಗೆ ಸೂಚಿಸಿದ್ದರು. ಮತ್ತು ಬ್ರಿಜೇಶರಿಗೆ ಜೊತೆಯಾಗಿ ಹಿರಿಯ ಪತ್ರಕರ್ತರಾದ ಆರ್.ಕೆ. ಮಿಶ್ರರನ್ನೂ ನೇಮಿಸಿದರು. ಇನ್ನು ವಿಶ್ವ ಹಿಂದೂ ಪರಿಷತ್ತಿನೊಡನೆ ಮಾತಾಡುವ ಮತ್ತು ಅವರ ಮನವೊಲಿಸುವ ಜವಾಬ್ದಾರಿಯನ್ನು ಉಮಾಭಾರತಿಯವರಿಗೆ ವಹಿಸಿದ್ದರು.</p>
<p>ವಿಶ್ವಹಿಂದೂ ಪರಿಷತ್ತು ಹಾಗೂ ಅದರ ನಾಯಕರುಗಳ ಮೇಲೆ ವಾಜಪೇಯಿಯವರಿಗೆ ತುಂಬಾ ಸಿಟ್ಟಿತ್ತು. ವಿಶ್ವ ಹಿಂದೂ ಪರಿಷತ್ತಿನ ಮುಂದಾಳುತನವಿರುವವರೆಗೂ ಈ ಸಮಸ್ಯೆಯನ್ನು ಬಗೆಹರಿಸಲು ಸಾಧ್ಯವಾಗುವುದಿಲ್ಲ. ಆದ್ದರಿಂದ ಬೇರೆ ಬೇರೆ ಸಾಧು ಸಂತರನ್ನು ಮಾತಾಡಿಸಿ ಅವರ ಮನವೊಲಿಸಿ, ಅವರನ್ನೆಲ್ಲ ಈ ಆಂದೋಲನದಲ್ಲಿ ಧುಮುಕುವಂತೆ ಮಾಡಬೇಕೆಂದು ಉಮಾಭಾರತಿಯವರಿಗೆ ಹೇಳಿದರು. ಆಗ ಉಮಾಭಾರತಿಯವರು ದಯಾನಂದ ಸರಸ್ವತಿ ಮತ್ತು ಜಯೇಂದ್ರ ಸರಸ್ವತಿಯವರೊಡನೆ ಮಾತಾಡಿದರು. ದಾರಿ ಸ್ವಲ್ಪ ಸುಗಮವಾಯಿತು. ಆದರೆ ಅಷ್ಟರಲ್ಲಿ ಉಮಾಭಾರತಿಯವರು ಮಧ್ಯಪ್ರದೇಶದ ಮುಖ್ಯಮಂತ್ರಿಯಾಗಿ ಹೊರಟು ಹೋದರು. ಅಷ್ಟು ಹೊತ್ತಿಗೆ ಕೇಂದ್ರದಲ್ಲಿ ವಾಜಪೇಯಿಯವರ ಸರ್ಕಾರವೂ ಹೊರಟುಹೋಯಿತು. ಉಮಾಭಾರತಿಯವರು ಮಧ್ಯಪ್ರದೇಶದ ಮುಖ್ಯಮಂತ್ರಿಯಾಗಿ ಹೋದರೂ ಕೂಡ ಭೂಪಾಲ್‍ನಲ್ಲಿ ದಯಾನಂದ ಸರಸ್ವತಿ ಮತ್ತು ಜಯೇಂದ್ರ ಸರಸ್ವತಿಯವರು ಉಮಾಭಾರತಿಯವರನ್ನು ಭೇಟಿ ಮಾಡುತ್ತಿದ್ದರು ಮತ್ತು ಪರಿಹಾರದ ಬಗ್ಗೆ ಚರ್ಚಿಸುತ್ತಿದ್ದರು. ಮಾತುಕತೆ ಒಂದು ಹಂತಕ್ಕೆ ಬಂದಿತ್ತು. ಯಾವುದೇ ಕಾರಣಕ್ಕೂ ವಿಶ್ವಹಿಂದೂ ಪರಿಷತ್ತು ಮಂದಿರ ನಿರ್ಮಾಣ ಮಾಡುತ್ತೇವೆಂದು ಆಗ್ರಹ ಮಾಡಬಾರದು ಎಂಬ ಷರತ್ತಿನೊಡನೆ ಕೇಂದ್ರ ಸರ್ಕಾರವು ಅಧಿಕೃತ ಭೂಮಿಯನ್ನು ರಾಮಜನ್ಮ ಭೂಮಿ ನ್ಯಾಸಕ್ಕೆ ನೀಡುವುದೆಂದು ತೀರ್ಮಾನವಾಯಿತು. ಆ ಸಮಯದಲ್ಲಿ ವಾಜಪೇಯಿಯವರು ರಾಮಜನ್ಮಭೂಮಿ ನ್ಯಾಸದ ಅಧ್ಯಕ್ಷರಾದ ರಾಮಚಂದ್ರದಾಸ ಪರಮಹಂಸರನ್ನು ಬದಲಾಯಿಸುವ ಇಚ್ಛೆ ಹೊಂದಿದ್ದರು. ಅವರನ್ನು ವಿಶ್ವ ಹಿಂದೂ ಪರಿಷತ್ತಿನ ಒಬ್ಬ ಸಾಮಾನ್ಯ ಪ್ರತಿನಿಧಿಯನ್ನಾಗಿಯಷ್ಟೇ ಅವರು ನೋಡುತ್ತಿದ್ದರು. ಎಲ್ಲರೂ ಒಪ್ಪುವಂತಹ ಸಾಧು ಮಾತ್ರ ಸಾಧು ಸಂತರ ಅಧ್ಯಕ್ಷರಾಗಬೇಕೆಂದು ಹೇಳುತ್ತಿದ್ದರು. ಆದರೆ ಆ ಪ್ರಯತ್ನ ಸಫಲವಾಗಲಿಲ್ಲ.</p>
<p>2004ರಲ್ಲಿ ರಾಮಜನ್ಮಭೂಮಿ ವಿವಾದವನ್ನು ಬಗೆಹರಿಸಲು ವಾಜಪೇಯಿಯವರ ಸರ್ಕಾರವು ಮತ್ತೊಂದು ಪ್ರಯತ್ನ ಮಾಡಿತ್ತು. ಈ ಪ್ರಯತ್ನದಲ್ಲಿ ದಲಾಯಿಲಾಮರವರನ್ನೂ ಕೂಡ ಶಾಮೀಲು ಮಾಡಿಕೊಳ್ಳಲಾಗಿತ್ತು. ಆದರೆ ಪ್ರಬಲ ಪ್ರಯತ್ನವಾಗಲಿಲ್ಲ. ಆಡ್ವಾಣಿಯವರಿಗೆ ಇದರ ಹೊಣೆಗಾರಿಕೆಯನ್ನು ಕೊಡಲಾಗಿತ್ತು. ಪ್ರಧಾನಮಂತ್ರಿಗಳ ಒಬ್ಬ ವಿಶೇಷ ಅಧಿಕಾರಿಯ ಪಕ್ಕದ ಕೊಠಡಿಯಲ್ಲಿ ಇದರ ಸಭೆಗಳು ಜರುಗುತ್ತಿದ್ದವು. ಸುಮಾರು ಒಂದು ಡಜನ್ ಸಭೆಗಳು ನಡೆದರೂ, ಅವೆಲ್ಲ ಅಪ್ರಯೋಜಕವೆಂದು ಸರ್ಕಾರಕ್ಕೆ ತಿಳಿಯಿತು.</p>
<p>ಬಾಬರಿ ಮಸೀದಿ ಬಿದ್ದು ಐವತ್ತು ವರ್ಷಗಳು ಕಳೆದಿವೆ. ಅಯೋಧ್ಯೆಯ ಕಾರಸೇವಕಪುರಂನಲ್ಲಿ ಈಗ ಮಂದಿರನಿರ್ಮಾಣಕ್ಕಾಗಿ ಕಲ್ಲುಗಳನ್ನು ಕೆತ್ತುತ್ತಿದ್ದ ಶಬ್ದ ನಿಂತಿದೆ. ರಾಮಮಂದಿರ ನಿರ್ಮಾಣದ ಆಂದೋಲನದ ಇಬ್ಬರು ಮುಖ್ಯ ನಾಯಕರಾದ ಮಹಂತ ರಾಮಚಂದ್ರದಾಸ ಪರಮಹಂಸರು ಹಾಗೂ ವಿಶ್ವ ಹಿಂದೂ ಪರಿಷತ್ತಿನ ಅಶೋಕ ಸಿಂಘಾಲರು ಈಗಿಲ್ಲ. ರಾಮರಥಯಾತ್ರೆಯಿಂದ ಹೀರೋ ಆಗಿದ್ದ ಆಡ್ವಾಣಿಯವರು ಈಗ ತಮ್ಮದೇ ಪಾರ್ಟಿಯಲ್ಲಿ ರಾಜಕೀಯ ವನವಾಸ ಅನುಭವಿಸುತ್ತಿದ್ದಾರೆ. ಬಿಜೆಪಿ ಹಾಗೂ ವಿಶ್ವಹಿಂದು ಪರಿಷತ್ತು ರಾಮಮಂದಿರದ ವಿಷಯವನ್ನು ಯಾವಾಗಲೂ ಶ್ರದ್ಧೆಯ ವಿಷಯವನ್ನಾಗಿಯೇ ಉಳಿಸಿಕೊಂಡಿವೆ. ಇದು ಶ್ರದ್ಧೆಯ ವಿಷಯವಾಗಿರುವುದರಿಂದಲೇ ನ್ಯಾಯಾಲಯವು ಯಾವುದೇ ತೀರ್ಪು ನೀಡಲಾಗುವುದಿಲ್ಲ ಎಂದು ಬಿಜೆಪಿ ಹೇಳಿದೆ. ನರಸಿಂಹರಾವ್, ಚಂದ್ರಶೇಖರ್ ಮತ್ತು ವಾಜಪೇಯಿಯವರು ಈ ವಿವಾದವನ್ನು ಬಗೆಹರಿಸಲು ಪ್ರಯತ್ನಗಳನ್ನೇನೋ ಮಾಡಿದರು ಆದರೆ ಸಫಲರಾಗಲಿಲ್ಲ.</p>
<p>ಇತ್ತೀಚೆಗೆ ದೆಹಲಿಯಲ್ಲಿ ಒಂದು ಪತ್ರಿಕಾಗೋಷ್ಠಿಯಲ್ಲಿ ನಾನು ಬಿಜೆಪಿ ಅಧ್ಯಕ್ಷರಾದ ಅಮಿತ್‍ಶಾಹ್‍ರವರಿಗೆ ಒಂದು ಪ್ರಶ್ನೆ ಕೇಳಿದೆ, 'ವಾಜಪೇಯಿಯವರು ಸಮ್ಮಿಶ್ರ ಸರ್ಕಾರದ ಪ್ರಧಾನಮಂತ್ರಿಗಳಾಗಿದ್ದರು. ಆದ್ದರಿಂದ ಮೂರು ಪ್ರಣಾಳಿಕೆಗಳಾದ ರಾಮಮಂದಿರ ನಿರ್ಮಾಣ, ಜಮ್ಮು ಕಾಶ್ಮೀರದ 370ನೇ ವಿಧಿಯನ್ನು ತೆಗೆದುಹಾಕುವುದು ಮತ್ತು ಸಮಾನ ನಾಗರೀಕ ಸಂಹಿತೆ ಇವುಗಳ ಜಾರಿ ವಿಷಯದಲ್ಲಿ ಬಿಜೆಪಿಯು ಸ್ಪಷ್ಟವಾದ ನಿಲುವು ತಾಳಲಿಲ್ಲ. ಈಗ ನಮ್ಮದು ಸಮ್ಮಿಶ್ರ ಸರ್ಕಾರವಾಗಿದೆ. ಮುಂದೆ ತನ್ನ ಸ್ವಂತ ಬಲದಿಂದ ಬಿಜೆಪಿಯು ಕೇಂದ್ರದಲ್ಲಿ ಅಧಿಕಾರಕ್ಕೆ ಬಂದಾಗ ನೋಡೋಣ ಎಂದು ಹೇಳಲಾಗುತ್ತಿತ್ತು. ಈಗ ತಮ್ಮ ಬಹುಮತದ ಸರ್ಕಾರವಿದೆ. ಈ ಪ್ರಮಾಣಗಳು ಯಾವಾಗ ಪೂರ್ಣವಾಗುವುದೆಂದು ಬಿಜೆಪಿಯ ಕಾರ್ಯಕರ್ತ ಕೇಳುತ್ತಿದ್ದಾನೆ.'</p>
<p>ಸಿಡುಕಿನ ಧ್ವನಿಯಿಂದ ಅಮಿತ್ ಶಾಹ್‍ರವರು ಈ ರೀತಿ ಉತ್ತರಿಸಿದರು. 'ವಿಜಯ್‍ರವರೇ ತಮಗೆ ಸಂವಿಧಾನದ ಜ್ಞಾನವಿಲ್ಲವೇ....? ಕೇಂದ್ರದಲ್ಲಿ ನಮಗೆ 370 ಸೀಟುಗಳು ಸಿಕ್ಕಿದಾಗ ನಾವಿದನ್ನು ಮಾಡುತ್ತೇವೆ.'</p>
</section>
<section class="level1 numbered" epub:type="chapter" role="doc-chapter" id="id-006">
		<h1 class="level1-title" epub:type="title"><span class="num">ಅಧ್ಯಾಯ - 6</span> ಕೆಂಪುಕೋಟೆಯ ಪ್ರಾಂಗಣದಿಂದ</h1>
<p class="text-center">ಒಡ್ಡಲಾಗಿದೆ ಎಲ್ಲವನು ಪಣಕ್ಕೆ. ಇನ್ನು ನಿಲ್ಲೆವು<br /> ಎರಗುತ್ತೇವೆಯೇ ಹೊರತು ತಲೆಬಾಗೆವು</p>
<p>1996ನೇ ವರ್ಷ. ಮೇ ತಿಂಗಳ ಆ ಮಧ್ಯಾಹ್ನ ಇಡೀ ದೆಹಲಿಗೆ ದೆಹಲಿಯೇ ದಣಿದಂತಿತ್ತು. ವಿಜಯ ಚೌಕದಲ್ಲಿ ಅಲ್ಲೊಂದು ಇಲ್ಲೊಂದು ಗಾಡಿಗಳು. ರೈಲುಭವನದ ನಿರ್ಜನ ಚೌರಸ್ತ್ತೆ. ರಾಜಪಥದ ದೀರ್ಘದಾರಿಯಲ್ಲಿ ಮೃಗಮರೀಚಿಕೆಯ ಪ್ರಭಾವದಿಂದ ಇಂಡಿಯಾ ಗೇಟಿನ ಹತ್ತಿರ ಸಣ್ಣಕೆರೆ ಇರುವಂತೆ ಭಾಸವಾಗುತ್ತಿತ್ತು. ಜೀವನದಲ್ಲೂ ಕೂಡ ಇದೇ ರೀತಿ ಮರೀಚಿಕೆಗಳು ನೀರಿನ ನೆನಪಿನ ಮೂಲಕ ಬಾಯಾರಿಕೆಯ ಹೆಚ್ಚಳಕ್ಕೆ ಕಾರಣವಾಗುತ್ತಿರುತ್ತವೆ. ಮರುಭೂಮಿಯಲ್ಲೂ ಕೂಡ ಇದೇ ರೀತಿ ಆಗುತ್ತಿರುತ್ತದೆ. ಅಲ್ಲೆಲ್ಲೋ ನೀರಿರುವ ಸಣ್ಣ ಕೆರೆಯೊಂದು ಇರುವಂತೆ ತೋರತೊಡಗುತ್ತದೆ. ಸಂಸತ್ ಭವನದಿಂದ ಸುಮಾರು ನೂರು ಹೆಜ್ಜೆ ದೂರವಿರುವ ರೈಲ್ವೆ ಭವನದ ಚೌರಸ್ತೆಯನ್ನು ದಾಟಿದರೆ ಸಿಗುವ ಪ್ರೆಸ್ ಕ್ಲಬ್ಬಿನಲ್ಲಿ ಕೆಲವು ಹಿರಿಯ ಪತ್ರಕರ್ತರು ಬಿಸಿಲ ಝಳದಿಂದ ಪಾರಾಗಲು ಗಂಟಲನ್ನು ತಣ್ಣಗೆ ಮಾಡಿಕೊಳ್ಳುತ್ತಿದ್ದರು. ಶಾಸ್ತ್ರೀಭವನದಲ್ಲಿ ಡಜನ್‍ಗಟ್ಟಲೆ ಸಚಿವಾಲಯಗಳ ಕಛೇರಿಗಳಿವೆ. ಆದರೆ ಆ ಮಧ್ಯಾಹ್ನ ಅಲ್ಲೆಲ್ಲ ಮೌನ ಆವರಿಸಿತ್ತು. ಸರ್ಕಾರವಿರಲಿಲ್ಲ. ಸಚಿವಾಲಯಗಳು ಖಾಲಿಯಾಗಿದ್ದವು.</p>
<p>ಪ್ರೆಸ್‍ಕ್ಲಬ್ಬಿನ ಎದುರುಗಡೆಯ ರಾಯ್‍ಸೀನಾ ರೋಡಿನಲ್ಲಿನ 6ನೇ ನಂಬರಿನ ಬಂಗಲೆಯು ಆಗ ವಾಜಪೇಯಿಯವರ ನಿವಾಸವಾಗಿತ್ತು. ವಾಜಪೇಯಿಯವರ ಆಪ್ತ ಸಹಾಯಕರಾದ ಶಿವಕುಮಾರ್ ಇದೇ ಬಂಗಲೆಯ ತಮ್ಮ ಕೊಠಡಿಯಲ್ಲಿ ಕುಳಿತು ಯೋಚಿಸುತ್ತಿದ್ದರು. ಫೋನ್ ಸದ್ದು ಮಾಡಿತು. ಫೋನಿನಲ್ಲಿ ಮಾತಾಡಿದ ನಂತರ ಶಿವಕುಮಾರ್‍ರವರು ಏನೋ ಕಳೆದುಕೊಂಡವರಂತೆ ಕಂಡುಬಂದರು. ಮತ್ತೆ ಫೋನಿನ ಗಂಟೆ ರಿಂಗಣಿಸಿತು. ಮಾತಾಡಿದ್ದಾಯಿತು. ಇನ್ನೇನು ಫೋನು ಇಡಬೇಕು ಅಷ್ಟರಲ್ಲಿ ಸಹೋದ್ಯೋಗಿಯಾದ ಜಯಪ್ರಕಾಶ್ ದಡದಡನೇ ಶಬ್ದ ಮಾಡಿಕೊಂಡು ಮಾತಾಡುತ್ತಲೇ ಒಳಗಡಿಯಿಟ್ಟರು, 'ಸಾಹೇಬರು ಬಂದಿದ್ದಾರೆ. ಹೂಹಾರಗಳನ್ನು ಹಿಡಿದಿದ್ದಾರೆ.'</p>
<p>ರಾಷ್ಟ್ರಪತಿಯವರು ಅಟಲ್ ಬಿಹಾರಿ ವಾಜಪೇಯಿಯವರಿಗೆ ಸರ್ಕಾರ ರಚಿಸಲು ತಿಳಿಸಿದ್ದಾರೆ ಎಂದು ತಿಳಿಯಿತು. ಮಾರನೇ ದಿನ 12 ಗಂಟೆಗೆ ಪ್ರಮಾಣ ವಚನ ಕಾರ್ಯಕ್ರಮ ಕೂಡ ನಿಶ್ಚಿತವಾಯಿತು. ಒಳಗಿನಿಂದ ಮಿಠಾಯಿಗಳು ಈಚೆ ಬರತೊಡಗಿದವು. ಕೊಠಡಿಯಲ್ಲಿ ಕೂತವರೆಲ್ಲರೂ ಪರಸ್ಪರ ಮಿಠಾಯಿ ಹಂಚಿ ಸಂಭ್ರಮಿಸತೊಡಗಿದರು. ಶಿವಕುಮಾರರ ಬಾಯಿಗೂ ಯಾರೋ ಮಿಠಾಯಿ ಇಟ್ಟರು. ಬಿಸಿಯೇರಿದ ಮತ್ತು ಉತ್ಸಾಹದ ವಾತಾವರಣವಿತ್ತು. ಹೂಗಳ ಸುಗಂಧ ಕೊಠಡಿಯಿಂದ ಆಚೆಗೂ ಹರಡಿಕೊಂಡಿತ್ತು. ಕೆಲವೇ ನಿಮಿಷಗಳಲ್ಲಿ ಅಲ್ಲಿ ಶಾಮಿಯಾನ ಸಿದ್ಧವಾಯಿತು. ಅಲ್ಲಿದ್ದ ಲಾನ್‍ನಲ್ಲಿ ಕುರ್ಚಿಗಳ, ಸೋಫಾಗಳ, ಮೈಕಿನ ಹಾಗೂ ಸೀಟುಗಳ ವ್ಯವಸ್ಥೆಯಾಯಿತು. ಇದ್ದಕ್ಕಿದ್ದಂತೆ ಎಸ್‍ಪಿಜಿ (<span class="en">Special Protection Group</span>)ಯವರು ಬಂದು ಬಂಗಲೆಯನ್ನು ಸುತ್ತುವರೆದರು. ಆ ಬಂಗಲೆಯಲ್ಲಿ ಭಾರತದ ಭಾವೀ ಪ್ರಧಾನಮಂತ್ರಿಗಳಿದ್ದರು.</p>
<p>ಲೋಕಸಭಾ ಚುನಾವಣೆಯಲ್ಲಿ ಎಲ್ಲಕ್ಕಿಂತ ಹೆಚ್ಚು ಸ್ಥಾನಗಳಿಸಿ ಅತಿ ದೊಡ್ಡ ಪಕ್ಷವಾಗಿ ಹೊರ ಹೊಮ್ಮಿದ ಬಿಜೆಪಿಯ ನಾಯಕರಾದ ಅಟಲ್ ಬಿಹಾರಿ ವಾಜಪೇಯಿಯವರನ್ನು ಸರ್ಕಾರ ರಚಿಸಲು ರಾಷ್ಟ್ರಪತಿ ಡಾ|| ಶಂಕರ ದಯಾಳ ಶರ್ಮರು ಆಹ್ವಾನಿಸುತ್ತಾ ಅದರ ಬಗ್ಗೆ ಮಾತಾಡಲು ಕರೆದಿದ್ದರು. ರಾಷ್ಟ್ರಪತಿ ಭವನದಿಂದ ಬಂದ ಪತ್ರದಲ್ಲಿ ಹೀಗೆ ಬರೆದಿತ್ತು. 'ಚುನಾವಣೆಯ ಫಲಿತಾಂಶಗಳ ಬಗ್ಗೆ ಪರಾಮರ್ಶಿಸಲು ಸನ್ಮಾನ್ಯ ರಾಷ್ಟ್ರಪತಿಗಳು ಆಹ್ವಾನಿಸಿದ್ದಾರೆ.'</p>
<p>ರಾಯ್‍ಸೀನಾ ಹಿಲ್ ಏರಿದರೆ ಕಾಣುವ ಭವನವೇ ರಾಷ್ಟ್ರಪತಿ ಭವನ. ಸುಮಾರು ಮುನ್ನೂರೈವತ್ತು ಎಕರೆಗಿಂತ ಹೆಚ್ಚು ವಿಸ್ತಾರವಾದ ಪರಿಸರದಲ್ಲಿ ತಲೆಯೆತ್ತಿರುವ ವಿಶಾಲವಾದ, ಭವ್ಯವಾದ ಮನಮೋಹಕ ಭವನವೇ ರಾಷ್ಟ್ರಪತಿ ಭವನ. ರಾಯ್‍ಸೀನ ರೋಡಿನಿಂದ ಕೇವಲ ಹತ್ತು ನಿಮಿಷಗಳ ದೂರ ಕ್ರಮಿಸಿದರೆ ಸಿಗುತ್ತದೆ. ಪ್ರಪಂಚದ ಬೇರೆ ಯಾವ ರಾಷ್ಟ್ರಪತಿಯ ಬಳಿಯೂ ಇಷ್ಟೊಂದು ದೊಡ್ಡದಾದ ನಿವಾಸವಿಲ್ಲ. ವಾಜಪೇಯಿಯವರು ರಾಷ್ಟ್ರಪತಿ ಭವನ ತಲುಪಿದರು. 'ಎಂತಹ ಪರಾಮರ್ಶೆ....? ಪರಾಮರ್ಶೆಯ ಅರ್ಥವೇನು....? ಸರ್ಕಾರ ರಚಿಸುವುದಕ್ಕಷ್ಟೇ ಹೇಳಿಕಳುಹಿಸಲಾಗುತ್ತದೆ ಅಲ್ಲವೇ....?' ಎಂದು ವಾಜಪೇಯಿಯವರು ರಾಷ್ಟ್ರಪತಿಯವರಿಗೆ ಹೇಳಿದರು.</p>
<p>ವಾಜಪೇಯಿಯವರ ಮಾತನ್ನು ಆಲಿಸಿದ ರಾಷ್ಟ್ರಪತಿಗಳು ತಮ್ಮ ಜೇಬಿನಿಂದ ಲಕೋಟೆ ಒಂದನ್ನು ಹೊರಗೆ ತೆಗೆದು ನೀಡುತ್ತ ಸರ್ಕಾರ ರಚಿಸಲು ಅಲ್ಲೇ ಆಹ್ವಾನವಿತ್ತರು. ಪತ್ರ ಓದಿದ ವಾಜಪೇಯಿಯವರು ಆಗಬಹುದು ಎಂದು ಒಪ್ಪಿಗೆ ಸೂಚಿಸಿದರು. ಮೊಟ್ಟಮೊದಲ ಬಾರಿಗೆ ದೇಶದಲ್ಲಿ ಬಿಜೆಪಿಗೆ ಸರ್ಕಾರ ರಚಿಸಲು ಆಮಂತ್ರಿಸಲಾಗಿತ್ತು. 'ರಾಷ್ಟ್ರಪತಿಗಳು ಲಾಡು ಕೊಟ್ಟಿದ್ದಾರೆ' ಎಂದು ವಾಜಪೇಯಿಯವರು ಆಡ್ವಾಣಿಯವರಿಗೆ ಫೋನಿನಲ್ಲಿ ತಿಳಿಸಿದರು.</p>
<p>ಸುಮಾರು ಐವತ್ತು ವರ್ಷಗಳಷ್ಟು ಹಳೆಯ ಪಾರ್ಟಿಗೆ ಸರ್ಕಾರ ರಚಿಸುವ ಅವಕಾಶ! ಬಹುಮತದಿಂದ ದೂರವಿರುವ ಆದರೆ ಅತೀದೊಡ್ಡ ಪಕ್ಷವಾಗಿ ಹೊರ ಹೊಮ್ಮಿರುವ ಪಕ್ಷಕ್ಕೆ ಸರ್ಕಾರ ರಚಿಸುವ ಅವಕಾಶ! ಇಷ್ಟು ದಿನ ಎಲ್ಲ ಪಕ್ಷಗಳಿಂದ ಅಸ್ಪೃಶ್ಯ ಪಕ್ಷವೆಂಬ ಹಣೆಪಟ್ಟಿ ಕಟ್ಟಿಸಿಕೊಂಡಿದ್ದ ಪಕ್ಷಕ್ಕೆ ಇತರೆ ಪಕ್ಷಗಳ ಬೆಂಬಲದಿಂದ ಸರ್ಕಾರ ರಚಿಸುವ ಅವಕಾಶ! ಸಮ್ಮಿಶ್ರ ಸರ್ಕಾರ ಮತ್ತು ಸಮ್ಮಿಶ್ರ ರಾಜಕಾರಣ ಜಗತ್ತಿನಲ್ಲಿ ಹೊಸ ಅಧ್ಯಾಯ ತೆರೆಯುವ ಅವಕಾಶ!</p>
<p>1996ರ ಚುನಾವಣೆಗಳಲ್ಲಿ ಯಾವ ಪಕ್ಷಕ್ಕೂ ಸ್ಪಷ್ಟ ಬಹುಮತ ದೊರೆತಿರಲಿಲ್ಲ. ಎಲ್ಲ ಪಕ್ಷಗಳಿಗಿಂತ ಬಿಜೆಪಿಯು ಅತೀ ದೊಡ್ಡ ಪಕ್ಷವಾಗಿ ಹೊರಹೊಮ್ಮಿದ್ದೇನೋ ನಿಜ ಆದರೆ ರಾಷ್ಟ್ರಪತಿ ಭವನದಿಂದ ಪ್ರಧಾನಮಂತ್ರಿ ಕಾರ್ಯಾಲಯದವರೆಗೆ ಅದು ತಲುಪುವುದು ಅಷ್ಟು ಸುಲಭವಲ್ಲವೆಂದು ಗೋಚರಿಸುತ್ತಿತ್ತು. ಇಂಥ ಪರಿಸ್ಥಿತಿಯಲ್ಲಿ ಇತರೆ ಪಕ್ಷಗಳು ಅಂದರೆ ಕಾಂಗ್ರೆಸ್ಸೇತರ ಹಾಗೂ ಬಿಜೆಪಿಯೇತರ ಪಕ್ಷಗಳು ಬಳ್ಳಿಯಿಂದ ಇಳಿಬಿದ್ದ ದ್ರಾಕ್ಷಿಹಣ್ಣುಗಳನ್ನು ನೋಡುತ್ತಿದ್ದವು. ಆ ಸಮಯದಲ್ಲಿ ಬಿಜೆಪಿಗೆ 161, ಕಾಂಗ್ರೆಸ್ಸಿಗೆ 140, ಜನತಾದಳಕ್ಕೆ 46, ಸಿಪಿಎಂಗೆ 32, ಸಿಪಿಐಗೆ 12, ಸಮಾಜವಾದಿ ಪಾರ್ಟಿಗೆ 17 ಮತ್ತು ಡಿಎಂಕೆಗೆ 16 ಸೀಟುಗಳು ಸಿಕ್ಕಿದ್ದವು.</p>
<p>ರಾಜಕೀಯ ಚಟುವಟಿಕೆಗಳು ಚುರುಕುಗೊಂಡಿದ್ದವು. ಲೆಫ್ಟ್ ಪಾರ್ಟಿಯ ನಾಯಕರಾದ ಹರಿಕಿಶನ್ ಸಿಂಗ್ ಸುರ್ಜಿತ್ ಚಾಣಕ್ಯನ ಪಾತ್ರದಲ್ಲಿದ್ದರು. ಕಾಂಗ್ರೆಸ್ಸು ಹೊಂದಾಣಿಕೆ ಮಾಡಿಕೊಳ್ಳಲೂ ಲಾಯಕ್ಕಾಗಿರಲಿಲ್ಲ. ಬಿಜೆಪಿಯಲ್ಲಿ ಉತ್ಸಾಹವೇನೋ ಇತ್ತು, ಆದರೆ ಭರವಸೆ ಕಡಿಮೆ ಇತ್ತು. ಬಿಜೆಪಿಗೆ ತನ್ನ ಇಡೀ ಐವತ್ತು ವರ್ಷಗಳ ಪಯಣದಲ್ಲಿ ಎಂದೂ ಸರ್ಕಾರ ರಚಿಸಲು ಅವಕಾಶ ಒದಗಿರಲಿಲ್ಲ. ಇದೇ ಅದರ ಹೆಗ್ಗಳಿಕೆಯಾಗಿತ್ತು. ಮುಂದಿನ ಚುನಾವಣೆಗಳಲ್ಲಿ ವಾಜಪೇಯಿಯವರೇ ನಮ್ಮ ಪ್ರಧಾನಿ ಎಂದು ಬಿಜೆಪಿಯ ಅಧ್ಯಕ್ಷರಾದ ಲಾಲ್‍ಕೃಷ್ಣ ಆಡ್ವಾಣಿಯವರು ಘೋಷಿಸಿದಾಗ ಎಲ್ಲರೂ ಆಡಿಕೊಂಡು ನಗುತ್ತಿದ್ದರು.</p>
<p>ಅತಿ ದೊಡ್ಡ ಪಕ್ಷವಾದ ಬಿಜೆಪಿಗೆ ಸರ್ಕಾರ ರಚಿಸಲು ಹಾಗೂ ಬಹುಮತ ಸಾಬೀತು ಪಡಿಸಲು ರಾಷ್ಟ್ರಪತಿಯವರ ಕರೆಬಂದಾಗ ರಾಷ್ಟ್ರಪತಿಯವರ ಈ ತೀರ್ಮಾನವು ಆಗ ಚರ್ಚೆಗೊಳಗಾಯಿತು. ಅಷ್ಟು ಹೊತ್ತಿಗಾಗಲೇ ಬಿಜೆಪಿಯೇತರ ಪಕ್ಷಗಳಾದ ಜನತಾದಳ ಮತ್ತು ಲೆಫ್ಟ್ ಪಾರ್ಟಿಗಳು ಸೇರಿಕೊಂಡು ಸಂಯುಕ್ತ ಮೋರ್ಚಾವನ್ನು ಕಟ್ಟಿಕೊಂಡು ಸರ್ಕಾರ ರಚಿಸುವ ಪ್ರಯತ್ನದಲ್ಲಿದ್ದವು. ಸಿಪಿಎಂನ ಲೀಡರ್ ಆದ ಹರಿಕಿಶನ್ ಸಿಂಗ್ ಸುರ್ಜಿತ್‍ರವರ ನೇತೃತ್ವದಲ್ಲಿ ಆ ನಾಯಕರುಗಳೆಲ್ಲ ರಾಷ್ಟ್ರಪತಿಯವರ ತೀರ್ಮಾನವನ್ನು ಖಂಡಿಸುತ್ತ ನುಡಿದರು, 'ಕಾಂಗ್ರೆಸ್‍ನ ಬೆಂಬಲದ ಪತ್ರ ತಂದು ತೋರಿಸಿ ಎಂದು ನಮಗೆ ಹೇಳಿದ್ದ ನೀವು ಅದು ಹೇಗೆ ಬಿಜೆಪಿಗೆ ಸರ್ಕಾರ ರಚಿಸಲು ಆಹ್ವಾನಿಸಿದಿರಿ?' ಅದಕ್ಕೆ ರಾಷ್ಟ್ರಪತಿಯವರು ಹೇಳಿದರು, 'ತಪ್ಪು ನಿಮ್ಮಗಳದ್ದು. ನೀವೇಕೆ ತಡ ಮಾಡಿದಿರಿ....? ಅತಿ ದೊಡ್ಡ ಪಕ್ಷವೆಂಬ ದೃಷ್ಟಿಯಿಂದ ನಾನು ಬಿಜೆಪಿಯನ್ನು ಆಮಂತ್ರಿಸಿದ್ದೇನೆ.' ಸಂಯುಕ್ತ ಮೋರ್ಚಾದಲ್ಲಿ ಇನ್ನೂ ನಾಯಕನ ಆಯ್ಕೆ ಬಗ್ಗೆ ತೀರ್ಮಾನವಾಗಿರಲಿಲ್ಲ.</p>
<p>ಸರ್ಕಾರ ರಚಿಸಬೇಕೋ ಬೇಡವೋ ಎಂಬ ಕುರಿತು ಬಿಜೆಪಿಯಲ್ಲೂ ಕೂಡ ಚರ್ಚೆ ನಡೆಯತೊಡಗಿತು. ಏನೇ ಆಗಲಿ ಸರ್ಕಾರ ರಚಿಸಬೇಕು. ಸಂಸತ್ತಿನಲ್ಲಿ ನಮ್ಮ ಮಾತನ್ನು ಮಂಡಿಸಲೇಬೇಕು ಎಂಬುದು ಲಾಲ್‍ಕೃಷ್ಣ ಆಡ್ವಾಣಿಯವರ ಅಭಿಪ್ರಾಯವಾಗಿತ್ತು. ಸಮರ್ಥನೆ ಸಿಗಲಿಲ್ಲವೆಂದರೆ ಹುತಾತ್ಮರಾಗೋಣ. ಅದರಿಂದ ಇನ್ನೂ ಒಳ್ಳೆಯದೇ ಆಗುತ್ತದೆ. ಬಿಜೆಪಿಗೆ ಒಟ್ಟು 194 ಓಟುಗಳು ಮಾತ್ರ ಬಂದಿತ್ತು. ಇದರಲ್ಲಿ ಶಿವಸೇನೆ, ಸಮತಾ ಪಾರ್ಟಿ ಮತ್ತು ಹರಿಯಾಣ ವಿಕಾಸಪಾರ್ಟಿಗಳು ಮೊದಲಿನಿಂದಲೂ ಬಿಜೆಪಿಯ ಜೊತೆಗಿದ್ದವು. ಕೇವಲ ಅಕಾಲಿದಳ ಮಾತ್ರ ಹೊಸದಾಗಿ ಬೆಂಬಲ ನೀಡಿತ್ತು. ಈ ಸಂದರ್ಭದಲ್ಲಿ ವಿಶ್ವಾಸ ಮತಯಾಚನೆಯ ದಿನಕ್ಕಿಂತ ಒಂದು ದಿನ ಮುಂಚೆ ವಾಜಪೇಯಿಯವರು ಸಂಘದ ಪ್ರಮುಖರಾದ ರಜ್ಜುಭೈಯಾರವರನ್ನು ಭೇಟಿ ಮಾಡಿದ್ದರು ಹಾಗೂ ವಿಶ್ವಾಸಮತದ ಕ್ಲಿಷ್ಟತೆ ಬಗ್ಗೆ ಹೇಳಿದ್ದರು.</p>
<p>ವಿಶ್ವಾಸಮತ ಗಳಿಸುವುದಕ್ಕಿಂತ ಒಂದು ದಿನ ಮುಂಚೆ ವಾಜಪೇಯಿಯವರು ಹಿಂದಿನ ಪ್ರಧಾನಮಂತ್ರಿಗಳಾದ ಮತ್ತು ಕಾಂಗ್ರೆಸ್ಸಿನ ನಾಯಕರಾದ ನರಸಿಂಹರಾವ್‍ರವರ ಮನೆಗೂ ಹೋದರು. ಅವರಿಬ್ಬರೂ ಒಳ್ಳೆಯ ಸ್ನೇಹಿತರಾಗಿದ್ದರು. ಅವರಲ್ಲೂ ವಾಜಪೇಯಿಯವರು ಬೆಂಬಲ ಬೇಡಿದರು. ಆದರೆ ನರಸಿಂಹರಾವ್‍ರವರು ಸ್ಪಷ್ಟವಾಗಿ ಇಲ್ಲ ಎಂದರು. ಕಾಂಗ್ರೆಸ್ ಒಂದು ಸೆಕ್ಯೂಲರ್ ಪಾರ್ಟಿಯಾಗಿದೆ. ಅದೆಂದಿಗೂ ನಿಮ್ಮ ಪಾರ್ಟಿಗೆ ಬೆಂಬಲ ನೀಡುವುದು ಸಾಧ್ಯವೇ ಇಲ್ಲವೆಂದರು. ಅಂದು ಸಂಜೆ ವಾಜಪೇಯಿಯವರು ಬರಿಗೈಯಲ್ಲಿ ಹಿಂದಿರುಗಿದರು. ವಾಜಪೇಯಿ ಹಾಗೂ ರಾವ್‍ರವರ ನಡುವೆ ಉತ್ತಮ ಸ್ನೇಹವಿತ್ತು. ರಾಜಸ್ತಾನದಿಂದ ರಾಜ್ಯಸಭೆಯನ್ನು ಪ್ರತಿನಿಧಿಸಿದ್ದ ಸಂಸದರಾದ ಭುವನೇಶ್ ಚತುರ್ವೇದಿಯವರು ಇವರಿಬ್ಬರ ನಡುವೆ ಸೇತುವೆಯಾಗಿದ್ದರು. ಅಟಲರು ವಿದೇಶಮಂತ್ರಿಯಾಗಿದ್ದಾಗ ಅವರ ಆಪ್ತ ಕಾರ್ಯದರ್ಶಿಯಾಗಿ ಕೆ.ಆರ್. ಪಾಂಡೆಯವರನ್ನು ನೇಮಿಸಿಕೊಂಡಿದ್ದರು. ರಾವ್‍ರವರು ಪ್ರಧಾನಿಯಾದಾಗ ಇದೇ ಪಾಂಡೆಯವರನ್ನು ಅವರೂ ಕೂಡ ಆಪ್ತ ಕಾರ್ಯದರ್ಶಿಯಾಗಿ ನೇಮಿಸಿಕೊಂಡರು. ಅದೇ ರೀತಿ ವಾಜಪೇಯಿಯವರು ಪ್ರಧಾನಿಯಾದಾಗ ಮತ್ತೆ ಪಾಂಡೆಯವರೇ ಆಪ್ತ ಕಾರ್ಯದರ್ಶಿಯಾದರು.</p>
<p>ಹಿರಿಯ ಪತ್ರಕರ್ತರಾದ ಕಲ್ಯಾಣಿ ಶಂಕರರು ಪ್ರಧಾನಮಂತ್ರಿಗಳ ಕಾರ್ಯಾಲಯವನ್ನು ಅತೀ ಹತ್ತಿರದಿಂದ ನೋಡಿದ್ದಾರೆ. ಕಲ್ಯಾಣಿಯವರ ಅಭಿಪ್ರಾಯದಂತೆ ಬಿಜೆಪಿಯು ಹರ್ಷದ್ ಮೆಹ್ತಾರವರ ಪ್ರಕರಣದಲ್ಲಿ ನರಸಿಂಹರಾವ್‍ರವರ ಹೆಸರನ್ನು ತಳುಕು ಹಾಕಿ ಮಾತಾಡಿದಾಗ ರಾವ್‍ರವರು ತಮ್ಮ ಸಿಟ್ಟನ್ನು ವಾಜಪೇಯಿಯವರ ಬಳಿ ತೋಡಿಕೊಂಡರಂತೆ. 1992ರಲ್ಲಿ ಶೇರು ದಲ್ಲಾಳಿಯಾದ ಹರ್ಷದ್ ಮೆಹ್ತಾ ಸರ್ಕಾರಿ ಬ್ಯಾಂಕುಗಳ ಹಣವನ್ನು ದುರ್ಬಳಕೆ ಮಾಡಿಕೊಂಡು ಸಾವಿರಾರು ಕೋಟಿ ಹಣವನ್ನು ಲಪಟಾಯಿಸಿದ್ದ. ಈ ದುರ್ಬಳಕೆಯಲ್ಲಿ ಆಗಿನ ಪ್ರಧಾನಮಂತ್ರಿಗಳಾಗಿದ್ದ ನರಸಿಂಹರಾವ್‍ರವರಿಗೆ ಲಂಚ ನೀಡಿರುವ ಆರೋಪ ಕೇಳಿ ಬಂದಿತ್ತು. ಸಂಸತ್ತಿನ ಎರಡೂ ಸದನಗಳಲ್ಲಿ ಅನೇಕ ದಿನಗಳವರೆಗೆ ಈ ಪ್ರಕರಣದ ಬಗ್ಗೆ ಗಲಾಟೆಯಾಗುತ್ತಿತ್ತು. ಆಗ ಹರ್ಷದ್ ಮೆಹ್ತಾ ಪ್ರಕರಣಕ್ಕೆ ಸಂಬಂಧಿಸಿದಂತೆ ಸರ್ಕಾರದ ವಿರುದ್ಧ ನಡೆದ ಕಾರ್ಯಕ್ರಮದಲ್ಲಿ ವಾಜಪೇಯಿಯವರು ಹಾಗೂ ಆಡ್ವಾಣಿಯವರು ಜೊತೆಗಿದ್ದರು. ನಂತರ ವಾಜಪೇಯಿಯವರು ರಾವ್‍ರವರಿಗೆ ಹೇಳಿದರು, 'ಇದರ ಬಗ್ಗೆ ನನ್ನ ಬಳಿ ಹೆಚ್ಚು ಮಾಹಿತಿಯಿಲ್ಲ.' ಮೆಹ್ತಾ ಪ್ರಕರಣವನ್ನು ಎತ್ತಿದ್ದು ಆಡ್ವಾಣಿಯವರೇ. ರಾವ್ ಹಾಗೂ ವಾಜಪೇಯಿ ಇಬ್ಬರೂ ನಾಯಕರು ಯಾವಾಗಲೂ ಪರಸ್ಪರರ ಕಾರ್ಯಕ್ರಮಗಳಲ್ಲಿ ಭಾಗಿಯಾಗುತ್ತಿದ್ದರು.</p>
<p>1996ರ ಮೇ 28. ಲೋಕಸಭೆಯ ಸದನ ಕಿಕ್ಕಿರಿದಿತ್ತು. ದೇಶದ ಅತಿ ಹೆಚ್ಚಿನ ನಗರಗಳ ಬೀದಿ ಬೀದಿಗಳಲ್ಲಿ ಮೌನ ಮನೆ ಮಾಡಿತ್ತು. ಆ ದಿನ ಸಂಸತ್ತಿನಲ್ಲಿ ಇದೇ ಮೊದಲ ಬಾರಿಗೆ ವಿಶ್ವಾಸ ಮತದ ಮಂಡನೆಯ ಕುರಿತಂತೆ ನಡೆಯುತ್ತಿದ್ದ ಚರ್ಚೆಯು ಟಿವಿಯಲ್ಲಿ ನೇರವಾಗಿ ಪ್ರಸಾರವಾಗುತ್ತಿತ್ತು. ದೇಶದ ಇತಿಹಾಸದಲ್ಲೇ ಅತೀ ಕಡಿಮೆ ದಿನ ನಡೆದ ಸರ್ಕಾರದ ಅದೂ ಕೇವಲ ಹದಿಮೂರು ದಿನಗಳು ಮಾತ್ರ ನಡೆದ ಸರ್ಕಾರದ ಪ್ರಧಾನಿಯಾಗಿದ್ದ ವಾಜಪೇಯಿಯವರು ತಮ್ಮ ವಿಶ್ವಾಸಮತ ಮಂಡನೆಯ ಚರ್ಚೆಯಲ್ಲಿ ಮಾತಾಡುತ್ತಿದ್ದರು. ಬಿಜೆಪಿಗೆ ಬಹುಮತ ಸಿಗಲಿಲ್ಲ. ಏಕೆಂದರೆ ಅದನ್ನು ಒಂದು ಅಸ್ಪೃಶ್ಯ ಪಕ್ಷದ ಪಟ್ಟಿಗೆ ಸೇರಿಸಲಾಗಿತ್ತು. ಯಾವ ಪಕ್ಷವೂ ಬಿಜೆಪಿಯ ಜೊತೆಗೆ ಸೇರಬಯಸುತ್ತಿರಲಿಲ್ಲ. ಇನ್ನೆಲ್ಲಿ ನಮ್ಮ ಪಕ್ಷಕ್ಕೆ ಸಾಂಪ್ರದಾಯಿಕ ಪಕ್ಷವೆಂಬ ಬಿರುದು ಬರುವುದೋ! ಇನ್ನೆಲ್ಲಿ ಅಲ್ಪಸಂಖ್ಯಾತರ ಓಟುಗಳು ತಪ್ಪಿ ಹೋಗುವವೋ ಎಂಬ ಭಯ ಅವರನ್ನು ಆವರಿಸಿತ್ತು. ವಾಜಪೇಯಿಯವರು ಏನು ಮಾಡಿದರೂ ಬಹುಮತ ಸಾಬೀತು ಪಡಿಸಲು ಸಾಧ್ಯವಿಲ್ಲ ಎಂದು ಎಲ್ಲರೂ ಭಾವಿಸಿದ್ದರು. ವಿಶ್ವಾಸಮತಯಾಚನೆಯ ಈ ಚರ್ಚೆಯ ಸಂದರ್ಭದಲ್ಲಿ ಸಂಸದೀಯ ಕಾರ್ಯಕಲಾಪಗಳ ಮಂತ್ರಿಗಳಾಗಿದ್ದ ಪ್ರಮೋದ್ ಮಹಾಜನ್ ಹೀಗೆ ನುಡಿದರು, 'ಪ್ರಜಾಪ್ರಭುತ್ವ ಮತ್ತು ಸಂಸತ್ತೆಂಬುವುದು ಯಾರು ಬೇಕಾದರೂ ಟವಲ್ಲು ಎಸೆಯಬಹುದಾದ ರೋಡ್‍ವೇಸ್ ಬಸ್ಸಿನ ಸೀಟಲ್ಲ.' ಲೋಕಸಭೆಯ ಸದನದಲ್ಲಿ ಎಷ್ಟು ಬಿಸಿ ಬಿಸಿ ಚರ್ಚೆಯ ವಾತಾವರಣವಿತ್ತೋ ಅದೇ ವಾತಾವರಣ ಪ್ರೆಸ್ ಗ್ಯಾಲರಿ ಹಾಗೂ ಬೇರೆಡೆಯೂ ಸಹ ಇತ್ತು. ವಾಸ್ತವದಲ್ಲಿ ಅಂದು ವಾಜಪೇಯಿಯವರು ಮಾಡಿದ ಭಾಷಣ ಮುಂದೆ 1998ರಲ್ಲಿ ರಚಿಸಬಹುದಾದ ಅವರ ಸರ್ಕಾರಕ್ಕೆ ಅಡಿಪಾಯವಾಗಿತ್ತು. ವಾಜಪೇಯಿಯವರು ಹೇಳಿದರು, 'ಅಧಿಕಾರಕ್ಕೋಸ್ಕರ ಪಾರ್ಟಿಯನ್ನು ಒಡೆದು ಹೊಸ ಹೊಂದಾಣಿಕೆ ಮಾಡಿಕೊಂಡು ಗಳಿಸಿದ ಅಧಿಕಾರವನ್ನು ನಾನು ಚಿಮುಟದಿಂದಲೂ ಮುಟ್ಟುವುದಿಲ್ಲ. ನ ಭೀತೋ ಮರಣಾದಸ್ಮಿ. ಕೇವಲಂ ದೂಷಿತೋ ಯಶಃ. ನಾನು ಸಾವಿಗೆ ಹೆದರುವುದಿಲ್ಲ. ಕೆಟ್ಟ ಹೆಸರಿಗೆ ಮಾತ್ರ ಹೆದರುತ್ತೇನೆ. ಲೋಕಾಪವಾದಕ್ಕೆ ಮಾತ್ರ ಹೆದರುತ್ತೇನೆ. ನಿಷ್ಠೆಯನ್ನು ಯಾವತ್ತೂ ಸಂದೇಹಿಸಬಾರದು. ಎಂದು ಭಗವಂತನಾದ ಶ್ರೀರಾಮ ನುಡಿದಿದ್ದಾನೆ.'</p>
<p>ವಾಜಪೇಯಿಯವರು ತಮ್ಮದೇ ಧಾಟಿಯಲ್ಲಿ ನುಡಿಯುತ್ತಿದ್ದರು, 'ನಲವತ್ತು ವರ್ಷಗಳ ನನ್ನ ರಾಜಕೀಯ ಜೀವನ ಒಂದು ತೆರೆದ ಪುಸ್ತಕದಂತಿದೆ. ಜನರೇ ನಮ್ಮನ್ನು ದೊಡ್ಡ ಪಕ್ಷವಾಗಿ ಆರಿಸಿರುವಾಗ ಜನರ ತೀರ್ಮಾನವನ್ನು ಕಡೆಗಣಿಸಬಹುದೇ? ಸರ್ಕಾರ ರಚಿಸಲು ರಾಷ್ಟ್ರಪತಿಗಳು ನನ್ನನ್ನು ಆಮಂತ್ರಿಸಿದಾಗ ಮತ್ತು ನಾಳೆ ನಿಮ್ಮ ಮಂತ್ರಿಗಳ ಪ್ರಮಾಣವಚನ ಸ್ವೀಕಾರ ಆಗಬೇಕು ಅಲ್ಲದೆ 31ನೇ ತಾರೀಖಿನವರೆಗೆ ಬಹುಮತ ಸಾಬೀತು ಪಡಿಸಲು ಅವಕಾಶವಿದೆ ಎಂದು ಅವರು ಹೇಳಿದಾಗ ನೀವೇ ಹೇಳಿ ನಾನು ಮೈದಾನ ಬಿಟ್ಟು ಓಡಿ ಹೋಗಬೇಕೇ? ಪಲಾಯನ ಮಾಡಬೇಕೇ?'</p>
<p>'ಅಧ್ಯಕ್ಷ ಮಹೋದಯರೇ..... ಸೊಂಟದ ಕೆಳಗೆ ಪ್ರಹಾರ ಮಾಡಬಾರದು. ನಿಷ್ಠೆಯನ್ನು ಸಂದೇಹಿಸಬಾರದು. ಇಂಥ ಆಟ ನಾನು ಆಡಿದವನೇ ಅಲ್ಲ. ಮುಂದೆಯೂ ನಾನು ಆಡಲಾರೆ.'</p>
<p>'ಜನ ಕಾಂಗ್ರೆಸ್ಸನ್ನು ತಿರಸ್ಕರಿಸಿದ್ದಾರೆ. ಜನರ ಆದೇಶ ಕಾಂಗ್ರೆಸ್ಸಿನ ವಿರುದ್ಧವಿದೆ. ಕಾಂಗ್ರೆಸ್ಸಿನ ಸಂಖ್ಯೆ ಅರ್ಧಕ್ಕಿಳಿದಿದೆ. ಈಗ ಎಲ್ಲರೂ ಒಂದಾಗಿದ್ದಾರೆ. ಕಾಂಗ್ರೆಸ್ಸಿನ ಬೆಂಬಲ ಕೇಳುತ್ತಿದ್ದಾರೆ. ಕಾಂಗ್ರೆಸ್ಸಿಗೆ ಬೆಂಬಲ ನೀಡಲು ಸಿದ್ಧರಾಗಿದ್ದಾರೆ. ನಾವು ಕೆಲವರು ಪರಸ್ಪರ ಬೈದಾಡಿಕೊಂಡಿರಬಹುದು. ಇಂದು ಎಲ್ಲರೂ ಸೇರಿ ಬಿಜೆಪಿಯನ್ನು ಬೈಯಲು ಹೋಗೋಣ ನಡೆಯಿರಿ ಎಂಬ ತೀರ್ಮಾನವನ್ನು ತಾವು ಬೇಕಾದರೆ ತೆಗೆದುಕೊಳ್ಳಬಹುದು. ಇದು ಸಾಮೂಹಿಕ ನಿರ್ಣಯ ಆಗಿದ್ದೇ ಆದರೆ ನಾನೇನೂ ಹೇಳಲಾರೆ. ಆದರೆ ಈ ರೀತಿಯ ನಿರ್ಣಯ ನಕಾರಾತ್ಮಕವಾಗುವುದು. ಇದು ಪ್ರಜಾಪ್ರಭುತ್ವವನ್ನು ಆರೋಗ್ಯವಾಗಿಡುವ ಪರಂಪರೆಯನ್ನು ಹುಟ್ಟುಹಾಕುವುದಿಲ್ಲ.'</p>
<p>'ನಾನು ತಮ್ಮನ್ನು ಎಚ್ಚರಿಸುತ್ತಿದ್ದೇನೆ. ವಿರೋಧ ಪಕ್ಷದಲ್ಲಿ ಕುಳಿತುಕೊಳ್ಳಲು ನಾವು ಸಿದ್ಧರಿದ್ದೇವೆ. ಅಧ್ಯಕ್ಷ ಮಹೋದಯರೇ.... ನಾನು ರಾಜಕೀಯ ಪ್ರವೇಶಿಸಿದಾಗ ಎಂ.ಪಿ. ಆಗುತ್ತೇನೆಂದು ಯಾವತ್ತೂ ಅಂದುಕೊಂಡಿರಲಿಲ್ಲ. ನಾನು ಪತ್ರಕರ್ತನಾಗಿದ್ದೆ. ಇವತ್ತು ನಡೆಯುತ್ತಿದೆಯಲ್ಲ ಈ ರಾಜಕಾರಣ, ಇದು ನನಗೆ ಹಿಡಿಸುವುದಿಲ್ಲ. ಈ ರಾಜಕೀಯವಿದೆಯಲ್ಲ, ಇದನ್ನು ನಾನು ಬಿಡುತ್ತೇನೆಂದರೂ ಅದು ನನ್ನನ್ನು ಬಿಡುತ್ತಿಲ್ಲ. ಆದರೂ ನಾನು ವಿರೋಧಪಕ್ಷದ ನಾಯಕನಾದೆ. ಇಂದು ಪ್ರಧಾನಮಂತ್ರಿಯಾಗಿದ್ದೇನೆ. ಸ್ವಲ್ಪ ಹೊತ್ತಾದ ಮೇಲೆ ಪ್ರಧಾನಿಯಾಗಿರಲಾರೆ. ಪ್ರಧಾನಿ ಆದಕೂಡಲೇ ನಾನೇನು ಉಬ್ಬಿಹೋಗಲಿಲ್ಲ. ಈ ಸ್ಥಾನದಿಂದ ಕೆಳಗಿಳಿದ ಮೇಲೂ ಸಹ ನನಗ್ಯಾವ ದುಃಖವೂ ಆಗುವುದಿಲ್ಲ.'</p>
<p>ಸಂಸತ್ತಿನಲ್ಲಿ ಕುಳಿತಿದ್ದವರ ಎದೆಬಡಿತ ಜೋರಾಗುತ್ತಿತ್ತು. ಇಡೀ ದೇಶ ಉಸಿರಾಡುವುದನ್ನು ನಿಲ್ಲಿಸಿ ವಾಜಪೇಯಿಯವರ ಮಾತು ಆಲಿಸುತ್ತಿತ್ತು. ಮೊಟ್ಟ ಮೊದಲ ಬಾರಿಗೆ ಬಿಜೆಪಿ ಸರ್ಕಾರ ಬೀಳುವುದನ್ನು ಟಿವಿಯಲ್ಲಿ ನೋಡುತ್ತಿತ್ತು.</p>
<p>ಕೊನೆಯದಾಗಿ ವಾಜಪೇಯಿಯವರು ಹೇಳಿದರು, 'ನಮಗೆ ಜನರ ಬೆಂಬಲವಿಲ್ಲ ಎಂದು ಮಾತ್ರ ಹೇಳಬೇಡಿ. ಸ್ಪಷ್ಟ ಬಹುಮತ ನಮಗೆ ಸಿಕ್ಕಿಲ್ಲ ಅಷ್ಟೆ. ನಮ್ಮನ್ನು ಬಿಟ್ಟು ನೀವು ಸರ್ಕಾರ ರಚಿಸಿದರೆ ಅದು ಬಾಳಿಕೆ ಬರುವುದಿಲ್ಲ. ಅದು ಸ್ಥಿರವಾಗಿ ನಿಲ್ಲುವ ಲಕ್ಷಣವೇ ಕಾಣುತ್ತಿಲ್ಲ. ಅಸಲಿಗೆ ಅದು ಜನಿಸುವುದೇ ಕಷ್ಟವಾಗುತ್ತಿದೆ. ಜನಿಸಿದ ಮೇಲೆ ಬದುಕುವುದಂತೂ ಇನ್ನೂ ಕಷ್ಟ. ಒಳದ್ವೇಷವುಳ್ಳ ಈ ಸರ್ಕಾರ ದೇಶಕ್ಕೇನು ಕೊಡುಗೆ ಕೊಡುವುದು..? ಇದೊಂದು ಪ್ರಶ್ನಾರ್ಥಕ ಚಿಹ್ನೆಯಾಗಿದೆ. ಪ್ರತಿ ಮಾತಿಗೂ ಕಾಂಗ್ರೆಸ್ಸಿನ ಬಳಿ ಓಡಿಹೋಗಬೇಕಾಗುತ್ತದೆ. ಅವರನ್ನೇ ಅವಲಂಬಿಸಬೇಕಾಗಿ ಬರುತ್ತದೆ.'</p>
<p>'ರಾಜೀನಾಮೆ ಪತ್ರ ಸಲ್ಲಿಸಲು ಹೊರಟಿದ್ದೇನೆ.'</p>
<p>'ನಾವು ದೇಶಸೇವೆಯ ಕಾರ್ಯದಲ್ಲಿ ತೊಡಗುವೆವು. ಸಂಖ್ಯಾಬಲದೆದುರು ನಾವು ತಲೆ ತಗ್ಗಿಸುತ್ತೇವೆ. ನಮ್ಮ ರಾಷ್ಟ್ರೀಯ ಉದ್ದೇಶ ಸಂಪೂರ್ಣವಾಗುವವರೆಗೂ ಕೈಕಟ್ಟಿ ಕೂಡುವುದಿಲ್ಲ. ವಿಶ್ರಾಂತಿ ಪಡೆಯುವುದಿಲ್ಲ ಎಂದು ನಾನು ತಮಗೆ ಭರವಸೆ ಕೊಡುತ್ತೇನೆ.'</p>
<p>'ಅಧ್ಯಕ್ಷ ಮಹೋದಯರೇ.... ನನ್ನ ರಾಜೀನಾಮೆ ಪತ್ರವನ್ನು ರಾಷ್ಟ್ರಪತಿಗಳಿಗೆ ನೀಡಲು ಹೋಗುತ್ತಿದ್ದೇನೆ.'</p>
<p>ಆ ದಿನ ವಾಜಪೇಯಿಯವರು ನಿಜವಾಗಿ ಆಟದಲ್ಲಿ ಸೋತಿರಬಹುದು. ಆದರೆ ಮುಂದಿನ ಗೆಲುವನ್ನು ಅವರು ಆಗಲೇ ನಿಶ್ಚಯಗೊಳಿಸಿಬಿಟ್ಟಿದ್ದರು. 1998ರ ಚುನಾವಣೆಯ ಘೋಷಣೆ ಏನಾಯಿತೆಂದರೆ, 'ದ ಮ್ಯಾನ್ ಇಂಡಿಯಾ ಆವೆಟ್ಸ್. ಅಬ್ ಕೀ ಬಾರಿ, ಅಟಲ್ ಬಿಹಾರಿ.'</p>
<p>ವಾಜಪೇಯಿಯವರ ಸರ್ಕಾರ ಬಿದ್ದ ನಂತರ ಹೆಚ್.ಡಿ. ದೇವೇಗೌಡರ ನೇತೃತ್ವದಲ್ಲಿ ಸಂಯುಕ್ತ ಮೋರ್ಚಾದ ಸರ್ಕಾರ ರಚಿತವಾಯಿತು. ಹೊರಗಿನಿಂದ ಇದಕ್ಕೆ ಕಾಂಗ್ರೆಸ್ಸು ಬೆಂಬಲ ನೀಡಿತು. ವಾಜಪೇಯಿಯವರಿಗೆ ಸರ್ಕಾರ ರಚಿಸಲು ಆಮಂತ್ರಣ ಬರುವಷ್ಟರಲ್ಲಿಯೇ ಸಂಯುಕ್ತ ಮೋರ್ಚಾದಲ್ಲಿ ದೇವೇಗೌಡರು ನಾಯಕರಾಗಿ ಆಯ್ಕೆಯಾಗಿದ್ದರು. ಆದರೂ ಅವರು ಹದಿಮೂರು ದಿನಗಳು ಕಾಯಬೇಕಾಯಿತು. ಇದಕ್ಕೂ ಮುಂಚೆ ವಿ.ಪಿ. ಸಿಂಹರು ನಮ್ಮ ನಾಯಕರಾಗಲಿ ಹಾಗೂ ಅವರೇ ಸರ್ಕಾರ ರಚಿಸಲಿ ಎಂದುಕೊಂಡು ಸಂಯುಕ್ತ ಮೋರ್ಚಾದ ನಾಯಕರು ವಿ.ಪಿ. ಸಿಂಹರ ಮನೆಗೆ ಹೋದರು. ಇದಕ್ಕೆ ವಿ.ಪಿ. ಸಿಂಹರು ಸಿದ್ಧರಿರಲಿಲ್ಲ. ಹಗಲಿಡೀ ಅವರನ್ನೆಲ್ಲ ತಮ್ಮ ಮನೆಯಲ್ಲಿ ಕೂಡಿಸಿದ ವಿ.ಪಿ. ಸಿಂಹರು ಹಿತ್ತಲ ಬಾಗಿಲಿಂದ ಮೆಲ್ಲಗೆ ಆಚೆ ಬಂದು ಕಾರಿನಲ್ಲಿ ಮಾಯವಾದರು. ದೆಹಲಿಯ ರಿಂಗ್‍ರೋಡಿನಲ್ಲಿ ಅವರ ಕಾರು ಸುತ್ತಾಡುತ್ತಿತ್ತು. ನಾಲ್ಕು ಗಂಟೆಯ ಹೊತ್ತಿಗೆ ನನ್ನನ್ನು ಕಾಯಬೇಡಿ ಎಂದು ವಿ.ಪಿ. ಸಿಂಹರು ಫೋನಿನಲ್ಲಿ ಹೇಳಿಬಿಟ್ಟರು. ಜ್ಯೋತಿ ಬಸುರವರನ್ನು ನಾಯಕನನ್ನಾಗಿ ಆರಿಸಬೇಕೆಂಬುದು ವಿ.ಪಿ. ಸಿಂಹರ ಮನದಾಸೆಯಾಗಿತ್ತು. ಎಲ್ಲರೂ ಒಪ್ಪಿದ್ದರು. ಜ್ಯೋತಿ ಬಸು ಕೂಡ ಒಪ್ಪಿದ್ದರು. ಆದರೆ ಸಿಪಿಎಂನ ಸೆಂಟ್ರಲ್ ಕಮಿಟಿಯು ಸರ್ಕಾರದಲ್ಲಿ ನಾನು ಶಾಮೀಲಾಗುವುದಿಲ್ಲ ಎಂದು ತೀರ್ಮಾನಿಸಿತು. ಸಭೆಯಲ್ಲಿ ಬಸುರವರು ಇದನ್ನು ಪ್ರಸ್ತಾಪಿಸಿದಾಗ ಇಂದ್ರಕುಮಾರ್ ಗುಜ್ರಾಲರು ಕೋಪಗೊಂಡು ನುಡಿದರು, 'ನೀವೂ ಒಂದು ರೀತಿ ಚಮತ್ಕಾರ ಮಾಡಿಬಿಟ್ಟಿರಿ. ಐಡಿಯಾವನ್ನು ಮುಂದೆ ಮುಂದೆ ಬಿಟ್ಟು ನೀವು ಹಿಂದೆ ಸರಿದಿರಿ.' ಸೆಂಟ್ರಲ್ ಕಮಿಟಿಯು ಎರಡು ಸಭೆಗಳನ್ನು ನಡೆಸಿತು. ಆದರೆ ಎರಡು ಬಾರಿಯೂ ಮಾತು ಮುರಿದುಬಿತ್ತು. ಆನಂತರ ಬಸುರವರು ಇದು ಪಾರ್ಟಿಯು ಮಾಡಿದ ಐತಿಹಾಸಿಕ ತಪ್ಪು ಎಂದು ನುಡಿದರು. ಅವರೂ ಕೂಡ ದೇವೇಗೌಡರ ಹೆಸರನ್ನು ಪ್ರಸ್ತಾಪಿಸಿದರು. ಆಗ ಆ ಹೆಸರು ಪಕ್ಕಾ ಆಯಿತು. ಅವರೆಲ್ಲ ರಾಷ್ಟ್ರಪತಿಯವರ ಬಳಿ ಹೋಗುವಷ್ಟರಲ್ಲಿ ರಾಷ್ಟ್ರಪತಿಯವರು ವಾಜಪೇಯಿಯವರಿಗೆ ಹೇಳಿಕಳಿಸಿಬಿಟ್ಟಿದ್ದರು. ಕಾಂಗ್ರೆಸ್ಸು ಹೊರಗಿನಿಂದ ಬೆಂಬಲ ನೀಡಲು ಒಪ್ಪಿತು. ಆದರೆ ದೇವೇಗೌಡರನ್ನು ಬೆಂಬಲಿಸಿದ ನರಸಿಂಹರಾವ್‍ರವರು ಕಾಂಗ್ರೆಸ್ಸಿನ ಅಧ್ಯಕ್ಷಸ್ಥಾನದಿಂದ ಕೆಳಗಿಳಿಯಬೇಕಾಯಿತು ಮತ್ತು ಸೀತಾರಾಂ ಕೇಸರಿಯವರು ನೂತನ ಅಧ್ಯಕ್ಷರಾದರು.</p>
<p>ಪ್ರಗತಿ ಮೈದಾನದೆದುರಿನ ಹಳೆಯ ಕೋಟೆ ರೋಡಿನಲ್ಲಿ ಕೇಸರಿಯವರ ಮನೆಯಿತ್ತು. ಅಲ್ಲಿ ಯಾವಾಗಲೂ ಜನಜಂಗುಳಿಯಿರುತ್ತಿತ್ತು. ರಾತ್ರಿ ಹೊತ್ತು ಸಭೆಗಳಾಗುತ್ತಿದ್ದವು. ಮೇಜಿನ ಮೇಲೆ ಕೇಸರಿ ಚಾಚಾರವರು ಹಾಲು ಕುಡಿದ ಲೋಟ ಇರುತ್ತಿತ್ತು. ಮೋಜಿನ ಮಾತುಗಳು, ಹರಟೆಗಳು, ಚರ್ಚೆಗಳು ಎಲ್ಲವೂ ಜರುಗುತ್ತಿದ್ದವು. ದೇವೇಗೌಡರು ಮತ್ತು ಕೇಸರಿಯವರಿಗೆ ಅಷ್ಟಕ್ಕಷ್ಟೆ ಎಂಬಂತೆ ಇತ್ತು. ಎಲ್ಲಿಯತನಕ ನರಸಿಂಹರಾವ್‍ರವರ ಸುತ್ತ ಸುತ್ತುತ್ತಿರುತ್ತೀರಾ, ಸ್ವಲ್ಪ ಕಾಂಗ್ರೆಸ್ಸಿನಲ್ಲಾಗುತ್ತಿರುವ ಬದಲಾವಣೆಗಳನ್ನೂ ಸಹ ಗಮನಿಸಿ, ಎಂದು ಕೇಸರಿಯವರು ದೇವೇಗೌಡರಿಗೆ ಹೇಳಿಕಳುಹಿಸುತ್ತಿದ್ದರು. ದೇವೇಗೌಡರ ಸರ್ಕಾರದಲ್ಲಿ ತಮಿಳು ಮನಿಲಾ ಕಾಂಗ್ರೆಸ್ಸಿನ ನಾಯಕರಾದ ಪಿ. ಚಿದಂಬರಂರವರು ಸಂಸತ್ತಿನಲ್ಲಿ ಬಜೆಟ್ ಮಂಡಿಸಿದರು. ಆದರೆ ಬಜೆಟ್ ಪಾಸಾಗುವುದ್ಕಕಿಂತ ಮುಂಚೆಯೇ ಸರ್ಕಾರವು ಬಿದ್ದು ಹೋಯಿತು. ತಾನು ನೀಡಿದ್ದ ಬೆಂಬಲವನ್ನು ಕಾಂಗ್ರೆಸ್ ವಾಪಸ್ಸು ಪಡೆದಿತ್ತು. ಕೇಸರಿಯವರನ್ನು ಕುರಿತು ದೇವೇಗೌಡರು ಸಂಸತ್ತಿನಲ್ಲಿ ಹೀಗೆ ನುಡಿದರು, 'ಓಲ್ಡ್ ಮ್ಯಾನ್ ಈಸ್ ಇನ್ ಹರಿ ಟು ಬಿಕಂ ಪಿಎಂ. ನಮ್ಮ ಕೆಲವು ಮಿತ್ರರು ಅವರನ್ನು ಪ್ರಧಾನಿ ಮಾಡಿಯೇ ಮಾಡುತ್ತೇವೆಂದು ಭರವಸೆ ಕೊಟ್ಟಿದ್ದಾರೆ.' ಕೇಸರಿಯವರು ಎಷ್ಟು ತವಕ ಪಡುತ್ತಿದ್ದರೆಂದರೆ ಅವರು ಪಾರ್ಟಿಗೆ ಸಂಬಂಧಿಸಿದ ಯಾರ ಬಳಿಯೂ ಚರ್ಚೆ ಮಾಡದೆ ತೀರ್ಮಾನ ಮಾಡಿಬಿಟ್ಟಿದ್ದರು.</p>
<p>ದೇವೇಗೌಡರ ನಂತರ ಇಂದ್ರಕುಮಾರ್ ಗುಜ್ರಾಲರ ಹೆಸರು ಕೇಳಿಬಂತು. ಚಿದಂಬರಂರವರು ಗುಜ್ರಾಲರ ಬಳಿ ಬೇಡಿಕೆ ತೆಗೆದುಕೊಂಡು ಹೋದರು. ಗುಜ್ರಾಲರು ಪ್ರಧಾನ ಮಂತ್ರಿಯಾದರು. ಮತ್ತೆ ಕಾಂಗ್ರೆಸ್ ಸಂಯುಕ್ತ ಮೋರ್ಚಾಕ್ಕೆ ಬೆಂಬಲ ನೀಡಲು ಮನಸ್ಸು ಮಾಡಿತು. ತಮ್ಮ ಸರ್ಕಾರವು ಅವಧಿ ಪೂರ್ತಿ ಅಧಿಕಾರದಲ್ಲಿರುತ್ತದೆಯೇ....? ಎಂದು ನಾನೊಮ್ಮೆ ಗುಜ್ರಾಲರಿಗೆ ಕೇಳಿದೆ. ಅವರು ಹೀಗೆ ಹೇಳಿದರು, 'ಯಾವುದೇ ಸ್ಥಿತಿಯಲ್ಲೂ ಸಾಧ್ಯವಿಲ್ಲ. ತಿಳಿವಳಿಕೆ ಇರುವ ಯಾವನೇ ಒಬ್ಬ ವ್ಯಕ್ತಿ ಕಾಂಗ್ರೆಸ್ ಮೇಲೆ ನಂಬಿಕೆ ಇಡಬಲ್ಲನೆ? ಆದರೆ ಆಗ ಬೇರೆ ಯಾವುದೇ ದಾರಿ ಇರಲಿಲ್ಲವಲ್ಲ.'</p>
<p>ಗುಜ್ರಾಲರ ವಿಶ್ವಾಸ ಮತಯಾಚನೆಯ ಸಂದರ್ಭದಲ್ಲಿ ಸುಷ್ಮಾ ಸ್ವರಾಜ್‍ರವರು ಹೀಗೆ ಹೇಳಿದರು, 'ಗುಜ್ರಾಲ್‍ರವರೇ ಎಲ್ಲರನ್ನೂ ಸಂತೋಷದಿಂದಿರಿಸಬೇಕಾದ ಕರ್ತವ್ಯ ಸಂಯುಕ್ತ ಮೋರ್ಚಾದ ಸೊಸೆಯದ್ದಾಗಿದೆ. ಒಬ್ಬರು ಬೇಗ ಬೋಫೋರ್ಸ್ ಹಗರಣ ಬಗೆಹರಿಸಿ ಎನ್ನುತ್ತಾರೆ. ಇನ್ನೊಬ್ಬರು ಹತ್ತು ಜನಕ್ಕೆ ತೊಂದರೆಯಾಗದಿರಲಿ ಎನ್ನುತ್ತಾರೆ. ಈ ಕಡೆ ದೇವೇಗೌಡರನ್ನು ಖುಷಿ ಪಡಿಸಬೇಕು. ಆ ಕಡೆ ರಾವ್ ಮತ್ತು ಕೇಸರಿಯವರನ್ನು ಸಮಾಧಾನ ಪಡಿಸಬೇಕು.'</p>
<p>ಮತ್ತೆ ಇದ್ದಕ್ಕಿದ್ದಂತೆ 1991ರಲ್ಲಿ ನಡೆದ ರಾಜೀವ್ ಗಾಂಧಿಯವರ ಹತ್ಯೆಗೆ ಸಂಬಂಧಿಸಿದ ಜೈನ್ ಕಮೀಶನ್ನಿನ ಅಂತಿಮ ರಿಪೋರ್ಟ್ ಬಂತು ಎಂಬ ಸುದ್ದಿ ಹಬ್ಬಿತು. ಈ ವರದಿಯೇ ಸರ್ಕಾರ ಬೀಳಲು ಕಾರಣವಾಯಿತು. ಡಿಎಂಕೆಯ ಕೆಲವರು ಅದರಲ್ಲಿ ಶಾಮೀಲಾಗಿರುವ ಬಗ್ಗೆ ರಿಪೋರ್ಟಿನಲ್ಲಿ ಪ್ರಸ್ತಾಪಿಸಲಾಗಿತ್ತು. ಸೋನಿಯಾ ಗಾಂಧಿಯೆದುರು ತನ್ನ ಹೆಚ್ಚುಗಾರಿಕೆ ತೋರಿಸಲು ಕೇಸರಿಯವರು ಸರ್ಕಾರದಲ್ಲಿರುವ ಡಿಎಂಕೆಯ ಸದಸ್ಯರನ್ನು ಅಧಿಕಾರದಿಂದ ತೆಗೆದು ಹಾಕಬೇಕೆಂದು ಗುಜ್ರಾಲರಿಗೆ ಪತ್ರ ಬರೆದರು. ಆದರೆ ಸಂಯುಕ್ತ ಮೋರ್ಚಾದ ಕೋರ್ ಕಮಿಟಿಯು ಇದನ್ನು ಒಪ್ಪಲಿಲ್ಲ. ಹೀಗಾಗಿ ಸರ್ಕಾರ ಬಿದ್ದುಹೋಯಿತು.</p>
<p>ಡಿಸೆಂಬರ್‍ನಲ್ಲಿ ಸಂಸತ್ತಿನ ಚಳಗಾಲದ ಅಧಿವೇಶನ ನಡೆಯುತ್ತಿತ್ತು. ಸಂಸತ್ತನ್ನು ವಿಸರ್ಜಿಸಲಾಗಿದೆ ಎಂಬ ಸುದ್ದಿ ಲೋಕಸಭಾ ಅಧ್ಯಕ್ಷರಾದ ಪಿ.ಎ. ಸಂಗ್ಮಾರವರಿಗೆ ಬಂದು ಮುಟ್ಟಿತು. ಆಗ ನಾನು ಅಲ್ಲೇ ಅವರ ಕಛೇರಿಯಲ್ಲೇ ಇದ್ದೆ. ದೆಹಲಿಯ ಅಂಥ ನಡುಗಿಸುವ ಚಳಿಯ ನಡುವೆಯೂ ರಾಜಕೀಯ ಕಾವು ಇದ್ದಕ್ಕಿದ್ದಂತೆ ಹೆಚ್ಚಾಯಿತು. ಎರಡು ವರ್ಷಗಳಲ್ಲಿ ಮೂವರು ಪ್ರಧಾನಿಗಳು ಬಂದು ಹೋದರು. ಕಾಂಗ್ರೆಸ್ಸು ಬೆಂಬಲ ಕೊಟ್ಟು ಬೀಳಿಸಿದ ನಾಲ್ಕನೇ ಸರ್ಕಾರ ಇದಾಗಿತ್ತು. ಮೊಟ್ಟ ಮೊದಲ ಬಾರಿಗೆ ಚೌಧರಿ ಚರಣ ಸಿಂಹರ ಸರ್ಕಾರ. ನಂತರ ಚಂದ್ರಶೇಖರರ ಸರ್ಕಾರ. ಇದರ ನಂತರ ದೇವೇಗೌಡರ ಸರ್ಕಾರ. ಈಗ ಗುಜ್ರಾಲರ ಸರ್ಕಾರ.</p>
<p>ಒಂದೆಡೆ ಕಾಂಗ್ರೆಸ್ ನಗುತ್ತಿದ್ದರೆ ಇನ್ನೊಂದೆಡೆ ಬಿಜೆಪಿಯು ಬರಲಿರುವ ಚುನಾವಣೆಯನ್ನು ಕಾಯುತ್ತ ಕೂತಿತ್ತು. ಇದೊಂದು ಮಿಶ್ರ ಸರ್ಕಾರಗಳ ಮೆರವಣಿಗೆಯಾಗಿತ್ತು. ರಾಜಕೀಯದ ನಗ್ನ ಸತ್ಯ ಬಿಜೆಪಿಗೆ ಅರ್ಥವಾಗಿತ್ತು. 1996ರಲ್ಲಿ ವಾಜಪೇಯಿ ಸರ್ಕಾರವು ಬಿದ್ದ ನಂತರ ಮುಂದಿನ ಎರಡು ವರ್ಷಗಳವರೆಗೆ ಬಿಜೆಪಿಯು ವಾಜಪೇಯಿಯವರ ಮುಖವನ್ನೇ ಮುಂದಿಟ್ಟುಕೊಂಡು ನಡೆಯಿತು. ಕೇವಲ ಅದರ ಗುಣ ಹಾಗೂ ಅದರ ಚೆಹರೆಗಳಲ್ಲಿ ಮಾತ್ರ ಕೆಲವು ಬದಲಾವಣೆಗಳು ಕಂಡುಬರಲಿಲ್ಲ ಬದಲಾಗಿ ಅದರ ಪ್ರಣಾಳಿಕೆಗಳಲ್ಲಿ ಕೂಡ ಬದಲಾವಣೆಗಳಾದವು. ಆದ್ದರಿಂದಲೇ ಅದು ತನ್ನ, ರಾಮಮಂದಿರ ನಿರ್ಮಾಣ, ಸಂವಿಧಾನದ 370ನೇ ವಿಧಿಯನ್ನು ತೆಗೆದುಹಾಕುವುದು ಮತ್ತು ಕಾಮನ್ ಸಿವಿಲ್ ಕೋಡನ್ನು ಜಾರಿಗೆ ತರುವುದು, ಈ ಮೂರು ಪ್ರಮುಖ ಬೇಡಿಕೆಗಳನ್ನು ಬದಿಗೆ ಸರಿಸಿತು. ಮಾಡಲೇ ಬೇಕಾದ ಕನಿಷ್ಟ ಹಾಗೂ ಸಾಮಾನ್ಯ ಯೋಜನಾ ಪಟ್ಟಿಯನ್ನು ತಯಾರು ಮಾಡಿಕೊಂಡಿತು.</p>
<p>19 ಮಾರ್ಚ್ 1998ರಂದು ವಾಜಪೇಯಿಯವರು ಎರಡನೇ ಬಾರಿ ಪ್ರಧಾನಮಂತ್ರಿಯಾದರು.</p>
<p>1998ರಲ್ಲಿ ಬಿಜೆಪಿಗೆ 182, ಕಾಂಗ್ರೆಸ್ಸಿಗೆ 141, ಮತ್ತು ಆ ಸಮಯಲ್ಲಿ ಅಧಿಕಾರದಲ್ಲಿದ್ದ ಯುನೈಟೆಡ್ ಫ್ರಂಟ್‍ಗೆ ಕೇವಲ 86 ಸೀಟುಗಳು ದೊರೆತವು. 1989ರ ಫಲಿತಾಂಶಗಳನ್ನು ಹೋಲಿಸಿ ನೋಡಿದರೆ ಈ ಸಲ ಶೇಕಡ 14% ಹೆಚ್ಚಾಗಿತ್ತು. ಕಾಂಗ್ರೆಸ್ಸಿಗೆ ಹೋಲಿಸಿ ನೋಡಿದರೆ ಎಲ್ಲಾ ರಾಜ್ಯಗಳಲ್ಲಿ ಹಾಗೂ ಕೇಂದ್ರಾಡಳಿತ ಪ್ರದೇಶಗಳಲ್ಲಿ ಬಿಜೆಪಿಗೆ ಹೆಚ್ಚು ಓಟುಗಳು ಬಿದ್ದಿದ್ದವು. 1952ರ ಜನಸಂಘ ರಚನೆಯ ನಂತರ ಇದೇ ಮೊದಲ ಬಾರಿ 1998ರಲ್ಲಿ ತಮಿಳುನಾಡಿನಲ್ಲಿ, ಪಶ್ಚಿಮ ಬಂಗಾಳದಲ್ಲಿ ಮತ್ತು ಅಸ್ಸಾಮಿನಲ್ಲಿ ಬಿಜೆಪಿಯು ತನ್ನ ಖಾತೆ ತೆರೆಯಿತು. ಯುಪಿಯಲ್ಲಿ 85 ಸ್ಥಾನಗಳಿಂದ 57 ಸೀಟುಗಳಲ್ಲಿ ಬಿಜೆಪಿ ಸಂಸದರು ಆರಿಸಿಬಂದರು. ಈ ಚುನಾವಣೆಗಳಲ್ಲಿ ಬಿಜೆಪಿಯೊಂದರಿಂದಲೇ ಅತಿ ಹೆಚ್ಚು ಮಹಿಳೆಯರು ಆರಿಸಿ ಬಂದರು. (ಬಿಜೆಪಿ-16, ಕಾಂಗ್ರೆಸ್-10) ಪರಿಶಿಷ್ಟ ಜಾತಿಯ 24 ಮತ್ತು ಪರಿಶಿಷ್ಟ ಪಂಗಡದ 14 ಸಂಸದರು ಆಯ್ಕೆಯಾದರು. ಇದಕ್ಕೂ ಮುಂಚೆ ಬಿಜೆಪಿಯನ್ನು ಬ್ರಾಹ್ಮಣರ, ವೈಶ್ಯರ ಅಂದರೆ ಸವರ್ಣೀಯರ ಪಕ್ಷವೆಂದು ನಂಬಲಾಗುತ್ತಿತ್ತು. ಪರಿಶಿಷ್ಟ ಜಾತಿಯ ಮತ್ತು ಪರಿಶಿಷ್ಟ ಪಂಗಡದ ಮೇಲೆ ಮೊದಲು ಕಾಂಗ್ರೆಸ್ಸಿನ ಹಿಡಿತವಿತ್ತು. ಇಂದಿರಾಗಾಂಧಿಯವರ ನಂತರ ಎಲ್ಲ ಮಹಿಳೆಯರೂ ಕಾಂಗ್ರೆಸ್ಸಿಗೇ ಮತ ಚಲಾಯಿಸುತ್ತಿದ್ದರು. ಇದರ ಜೊತೆಗೇ ವಿ.ಪಿ. ಸಿಂಹರ ಸಮಯದಲ್ಲಿ ಮಂಡಲ್ ಕಮೀಶನ್ನಿನ ರಿಪೋರ್ಟ್‍ನ್ನು ಬಿಜೆಪಿಯ ನಾಯಕರುಗಳು ವಿರೋಧಿಸಿದ್ದರಿಂದ ಹಿಂದುಳಿದ ಜನಾಂಗದ ಓಟುಗಳು ಅದಕ್ಕೆ ಸಿಗುವುದಿಲ್ಲ ಎಂದು ಎಲ್ಲರೂ ಅಂದುಕೊಂಡಿದ್ದರು. ಯಾವಾಗ ಚುನಾವಣೆಯ ನಂತರ ಸಮಾಜದ ಎಲ್ಲಾ ಜಾತಿಯ ಜನರ ಓಟುಗಳೂ ಅದಕ್ಕೆ ಬಿದ್ದವೋ ಆಗ ಎಲ್ಲ ರಾಜಕೀಯ ಪಕ್ಷಗಳು ಅದರ ಜೊತೆ ಹೆಜ್ಜೆ ಹಾಕಲು ಸಿದ್ಧವಾದವು. ಸವರ್ಣೀಯರ ಪ್ರಭುತ್ವದ ಹಾಗೂ ರಾಜಕೀಯವಾಗಿ ಅಸ್ಪೃಶ್ಯವಾಗಿದ್ದ ಪಕ್ಷವು ಈಗ ಎಲ್ಲರಿಗೂ ಸ್ವೀಕಾರ ಯೋಗ್ಯವಾಯಿತು.</p>
<p>ಬಿಜೆಪಿಯು ಅತಿ ದೊಡ್ಡ ಪಕ್ಷವಾಗಿ ಹೊರಹೊಮ್ಮಿದಾಗ ಇತರೆ ಎಲ್ಲಾ ಸಣ್ಣ ಹಾಗೂ ದೊಡ್ಡ ದೊಡ್ಡ ಪಕ್ಷಗಳೂ ಅದರ ಜೊತೆ ಸೇರಲು ನಾ ಮುಂದೆ ತಾ ಮುಂದೆ ಎಂದು ಬರತೊಡಗಿದವು. 1996ರಲ್ಲಿ ಸಾಧ್ಯವಾಗದೇ ಇದ್ದದ್ದು ಈಗ ಸಾಧ್ಯವಾಗತೊಡಗಿತು. ಬಿಜೆಪಿಯು ಹೊಸ ಹೊಂದಾಣಿಕೆ ಮಾಡಿಕೊಳ್ಳಲು ಹೊಚ್ಚ ಹೊಸ ಅಂಶಗಳ ಕಾರ್ಯಕ್ರಮ ಹಾಕಿಕೊಂಡಿತು. ಇದರಲ್ಲಿ 1998ರ ಘೋಷಣಾಪತ್ರದ ಮೂರು ಮುಖ್ಯ ಪ್ರಣಾಳಿಕೆಗಳಾದ ಅಯೋಧ್ಯೆಯಲ್ಲಿ ರಾಮಮಂದಿರದ ನಿರ್ಮಾಣ, ಸಮಾನ ನಾಗರೀಕ ಸಂಹಿತೆ, ಮತ್ತು ಕಾಶ್ಮೀರಕ್ಕೆ ವಿಶೇಷ ಸ್ಥಾನಮಾನ ನೀಡುವ ಸಂವಿಧಾನದ 370ನೇ ವಿಧಿಯನ್ನು ತೆಗೆದು ಹಾಕುವುದು ಈ ವಿಷಯಗಳನ್ನು ಕೈ ಬಿಡಲಾಯಿತು. ಈ ಕಾರ್ಯಕ್ರಮಕ್ಕೆ ನ್ಯಾಷನಲ್ ಅಜೆಂಡಾ ಫಾರ್ ಗವರ್‍ನೆನ್ಸ್ ಎಂದು ಹೆಸರಿಡಲಾಯಿತು.</p>
<p>ನಂ. 7. ಸಫ್‍ದರ್‍ಜಂಗ್ ರೋಡಿನಲ್ಲಿರುವ ವಾಜಪೇಯಿಯವರ ನಿವಾಸದಲ್ಲಿ ಬಿಜೆಪಿ ಜೊತೆ ಸೇರುವ ಪಕ್ಷಗಳ ಸಭೆ ನಡೆಯಿತು. ಆಡ್ವಾಣಿಯವರು ಹೊಂದಾಣಿಕೆ ಮಾಡಿಕೊಂಡ ಪಕ್ಷಗಳ ಸಮೂಹಕ್ಕೆ ನ್ಯಾಷನಲ್ ಡೆಮೋಕ್ರೆಟಿಕ್ ಅಲೆಯನ್ಸ್ ಎಂಬ ಹೆಸರು ಸೂಚಿಸಿದರು. ಇದನ್ನು ಎಲ್ಲರೂ ಒಪ್ಪಿದರು. ಮೊದಲ ಲೋಕಸಭೆಯ ಸಂದರ್ಭದಲ್ಲಿ ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ನೇತೃತ್ವದಲ್ಲಿ ವಿರೋಧ ಪಕ್ಷಗಳೆಲ್ಲ ಸೇರಿ ರಚಿಸಿದ ವೇದಿಕೆಗೆ ನ್ಯಾಷನಲ್ ಡೆಮೋಕ್ರೆಟಿಕ್ ಫ್ರಂಟ್ ಎಂಬ ಹೆಸರು ಇಡಲಾಗಿತ್ತು. ಎನ್‍ಡಿಎ ರಚನೆಯ ನಂತರ ವಾಜಪೇಯಿಯವರನ್ನು ನಾಯಕರನ್ನಾಗಿ ಔಪಚಾರಿಕವಾಗಿ ಆಯ್ಕೆ ಮಾಡಲಾಯಿತು. ಮೊದಲು ಕೈಚಾಚದೇ ಇದ್ದ ಪಕ್ಷಗಳೆಲ್ಲ ಸೇರಲು ಬಂದವು. 1996ರಲ್ಲಿ ನಾಲ್ಕು ಪಕ್ಷಗಳು ಸೇರಿದ್ದವು. ಈಗ ಹದಿಮೂರು ಪಾರ್ಟಿಗಳು ಸೇರಿ ಮೈತ್ರಿಕೂಟವಾಯಿತು.</p>
<p>ಹದಿಮೂರು ಪಕ್ಷಗಳು ಬೆಂಬಲ ನೀಡುವ ಭರವಸೆ ಕೊಟ್ಟಿದ್ದರೂ ರಾಷ್ಟ್ರಪತಿಗಳಾದ ಕೆ.ಆರ್. ನಾರಾಯಣನ್‍ರವರು ಸರ್ಕಾರ ರಚಿಸಲು ವಾಜಪೇಯಿಯವರನ್ನು ಆಮಂತ್ರಿಸುವುದಕ್ಕೆ ಹತ್ತು ದಿನ ತಡ ಮಾಡಿದರು. ಇದರಿಂದ ಕೆಲವರಿಗೆ ಸಿಟ್ಟು ಬಂತು. ಬಿಜೆಪಿಗೆ ಬಹುಮತ ಇದೆಯೋ ಇಲ್ಲವೋ ಪರೀಕ್ಷಿಸಲು ಯಾವ ಯಾವ ಪಕ್ಷಗಳು ಬೆಂಬಲ ನೀಡಲು ಒಪ್ಪಿವೆ ಹಾಗೂ ಅವುಗಳ ಬೆಂಬಲದ ಪತ್ರ ತನ್ನಿ ಎಂದರು. ಬೆಂಬಲದ ಪಟ್ಟಿ ನೀಡುವ ಗಡಿಬಿಡಿಯಲ್ಲಿ ಬಿಜೆಪಿಯ ನಾಯಕರು ಬೆಂಬಲದ ಪತ್ರಗಳನ್ನು ಪಡೆಯುವುದನ್ನು ಮರೆತುಬಿಟ್ಟರು. ಎಐಡಿಎಂಕೆ ಪಕ್ಷದ ಜೆ. ಜಯಲಲಿತಾರವರು ಈ ತಪ್ಪಿನ ಪ್ರಯೋಜನ ಪಡೆದುಕೊಂಡು ಅನೇಕ ಶರತ್ತುಗಳನ್ನು ವಿಧಿಸಿದರು. ಸುಬ್ರಹ್ಮಣ್ಯಸ್ವಾಮಿಯವರನ್ನು ವಿತ್ತಮಂತ್ರಿ ಮಾಡಬೇಕು ಎಂಬುದು ಆ ಶರತ್ತುಗಳಲ್ಲಿ ಒಂದಾಗಿತ್ತು. ಜಯಲಲಿತಾ ಹತ್ತಿರ 27 ಜನ ಸಂಸದರಿದ್ದರು. ಅವರ ಬೆಂಬಲವಿಲ್ಲದೆ ಸರ್ಕಾರದ ರಚನೆ ಅಸಾಧ್ಯವಾಗಿತ್ತು. ಯಾವಾಗ ವಾಜಪೇಯಿಯವರು ಒಪ್ಪಲಿಲ್ಲವೋ ಆಗ ಜಯಲಲಿತಾರವರು ಬೇರೆ ಶರತ್ತುಗಳನ್ನಿಟ್ಟರು. ಒಪ್ಪಿದ ಮೇಲೆ ಬೆಂಬಲ ನೀಡಿದರು.</p>
<p>ಸಾಮಾನ್ಯವಾಗಿ ಪ್ರಮಾಣವಚನ ಸ್ವೀಕಾರ ಕಾರ್ಯಕ್ರಮ ಅಶೋಕ ಹಾಲ್‍ನಲ್ಲಿ ನಡೆಯುತ್ತದೆ. ಆದರೆ ಅಂದು ರಾಷ್ಟ್ರಪತಿ ಭವನದ ಮೈದಾನ ಸಜ್ಜಾಗಿತ್ತು. ಎದುರಿಗಿದ್ದ ಜಯಪುರದ ಸ್ತಂಭ ಪ್ರಮಾಣ ವಚನ ಸ್ವೀಕಾರ ಕಾರ್ಯಕ್ರಮಕ್ಕೆ ಸಾಕ್ಷಿಯಾಗುವುದರಲ್ಲಿತ್ತು. ಅವತ್ತು ಎಲ್ಲರ ಕುತೂಹಲ ವಾಜಪೇಯಿಯವರು ಪ್ರಧಾನಮಂತ್ರಿಗಳಾಗುವರು ಎಂಬುದಕ್ಕಿಂತ ಹೆಚ್ಚಾಗಿ ಯಾರು ಹಣಕಾಸು ಮಂತ್ರಿಯಾಗುವರು ಎಂಬುದರ ಕಡೆಗೇ ಇತ್ತು. ಸುಬ್ರಹ್ಮಣ್ಯ ಸ್ವಾಮಿಯವರು ಎರಡನೇ ಬಾರಿಗೂ ಹಣಕಾಸು ಮಂತ್ರಿಯಾಗಲಿಲ್ಲ. ಹಿಂದಿನ ಚಂದ್ರಶೇಖರರ ಕಾಲದಲ್ಲೂ ಅವರು ಹಣಕಾಸು ಮಂತ್ರಿಯಾಗಲು ಪ್ರಯತ್ನಿಸಿದ್ದರು. ಚಂದ್ರಶೇಖರರು ಅವರನ್ನು ವಿದೇಶಮಂತ್ರಿಯನ್ನಾಗಿ ಮಾಡಲು ಯೋಚಿಸಿದರು ಹಾಗೂ ಯಶವಂತ್ ಸಿನ್ಹಾರನ್ನು ಹಣಕಾಸು ಮಂತ್ರಿಯನ್ನಾಗಿ ಆರಿಸಿದರು. ವಾಜಪೇಯಿಯವರ ಸರ್ಕಾರದಲ್ಲಿ ಜಸವಂತ ಸಿಂಹರು ಹಣಕಾಸು ಮಂತ್ರಿಯಾಗುವರು ಎಂಬ ಚರ್ಚೆಯಾಯಿತು. ಪ್ರಮಾಣ ವಚನಕ್ಕಿಂತ ಮುಂಚೆ ಟಿವಿ ಚಾನಲೊಂದರ ನಿರೂಪಕನೊಬ್ಬನು ಅಲ್ಲೇ ಕೂತಿದ್ದ ಯಶವಂತ್ ಸಿನ್ಹಾರವರನ್ನು 'ಹಣಕಾಸು ಮಂತ್ರಿ ಯಾರಾಗುವರು?' ಎಂದು ಕೇಳಿದ. ಸಿನ್ಹಾರವರು ಹೇಳಿದರು, 'ಇದು ಪ್ರಧಾನಮಂತ್ರಿಗಳ ವಿಶೇಷಾಧಿಕಾರವಾಗಿದೆ. ಯೋಗ್ಯರನ್ನು ಹುಡುಕಲು ಅವರಿಗೆ ಕಷ್ಟವಾಗುವುದಿಲ್ಲ ಎಂಬ ಭರವಸೆ ನನಗಿದೆ.' ನಿರೂಪಕನು ಕೇಳಿದನು 'ತಾವು ಮೊದಲು ಹಣಕಾಸು ಮಂತ್ರಿಯಾಗಿರಲಿಲ್ಲವೇ?' ಸಿನ್ಹಾರವರು ಸುಮ್ಮನೆ ನಕ್ಕು ಬಿಟ್ಟರು.</p>
<p>ಚುನಾವಣೆಗಳ ಫಲಿತಾಂಶಗಳ ನಂತರ ಸಿನ್ಹಾರವರು ದೆಹಲಿಗೆ ಬಂದಿದ್ದರು. ಅವರು ಹೋದೆಡೆಯಲ್ಲೆಲ್ಲ ತಾವೇ ಹಣಕಾಸು ಮಂತ್ರಿಯಾಗುವಿರಲ್ಲವೇ? ಎಂದು ಎಲ್ಲರೂ ಮತ್ತೆ ಮತ್ತೆ ಕೇಳುತ್ತಿದ್ದರು. ಇದರಿಂದ ಬೇಸರಗೊಂಡ ಅವರು ವಾಪಸ್ಸು ಪಾಟ್ನಾಗೆ ಹೋಗಿಬಿಟ್ಟರು. ದೆಹಲಿಯಿಂದ ಕರೆಬರುವುದನ್ನೇ ಕಾಯುತ್ತಿದ್ದರು. 19ನೇ ತಾರೀಖು ಪ್ರಮಾಣ ವಚನ ಕಾರ್ಯಕ್ರಮ ನಡೆಯಲಿದೆ ಎಂಬ ಸುದ್ದಿ ತಲುಪಿತು. ಯಾವಾಗ ಕರೆ ಬರುವುದೋ ಎಂದು ಅವರು ಫೋನನ್ನೇ ಕಾಯುತ್ತಿದ್ದರು. ಆದರೆ ಕರೆ ಬರಲೇ ಇಲ್ಲ. ಮತ್ತೆ ಮಾರ್ಚ್ 18ನೇ ತಾರೀಖಿನಂದು ಪಾರ್ಟಿಯ ಪ್ರಧಾನ ಕಾರ್ಯದರ್ಶಿಯಾದ ಗೋವಿಂದಾಚಾರ್ಯರು ದೆಹಲಿಗೆ ಬರುವಂತೆ ಫೋನ್ ಮಾಡಿದರು. ರಾತ್ರಿ ಹತ್ತು ಗಂಟೆಗೆ ಸಿನ್ಹಾರವರು ದೆಹಲಿ ತಲುಪಿದರು. ಮನೆಗೆ ಹೋದ ಮೇಲೆ ವಾಜಪೇಯಿಯವರಾಗಲೀ, ಆಡ್ವಾಣಿಯವರಾಗಲೀ ಫೋನ್ ಮಾಡಿದ್ದರೇ? ಎಂದು ಹೆಂಡತಿಗೆ ಕೇಳಿದರು. ಅವರು ಇಲ್ಲ ಎಂದರು. ತಾನು ಮಂತ್ರಿಯಾಗುವುದಿಲ್ಲವೆಂದು ಅವರಿಗೆ ಅರ್ಥವಾಯಿತು. ಪ್ರಮಾಣ ವಚನ ಸ್ವೀಕರಿಸಲು ಬೆಳಗ್ಗೆ ರಾಷ್ಟ್ರಪತಿ ಭವನಕ್ಕೆ ಬರಬೇಕೆಂದು ರಾತ್ರಿ 11 ಗಂಟೆಗೆ ಆಡ್ವಾಣಿಯವರು ಫೋನ್ ಮಾಡಿದರು. ರಾತ್ರಿ ಒಂದು ಹೊತ್ತಿನಲ್ಲಿ ಸಿನ್ಹಾರವರ ಮಿತ್ರರೊಬ್ಬರು ನಿಮಗೆ ವಾಣಿಜ್ಯ ಖಾತೆ ಸಿಗಲಿದೆ ಎಂದು ಫೋನಿನಲ್ಲಿ ತಿಳಿಸಿದರು. ಸಿನ್ಹಾರವರಿಗೆ ಸಂತೋಷವಾಯಿತು. ಇಂತಹ ರಾತ್ರಿಗಳು ತುಂಬಾ ದೀರ್ಘವಾಗಿರುತ್ತವೆ. ಆದರೆ ಅಂದಿನ ಮುಂಜಾನೆಯು ಸುಂದರವಾದ ಸುದ್ದಿಯೊಂದನ್ನು ಹೊತ್ತು ತಂದಿತು. ನಿಮ್ಮನ್ನು ವಿತ್ತಮಂತ್ರಿಯಾಗಿ ಮಾಡಲಾಗಿದೆ ಎಂದು ಅದೇ ಮಿತ್ರರು ಫೋನ್ ಮಾಡಿದರು. ಜಸವಂತ ಸಿಂಹರನ್ನೇ ವಿತ್ತಮಂತ್ರಿಯಾಗಿ ಮಾಡಲಾಗುವುದೆಂದು ಸಿನ್ಹಾರವರು ಬೇಸರಗೊಂಡಿದ್ದರು. ಯಾರು ಸೋತಿರುವರೋ ಅವರಿಗೆ ಮಂತ್ರಿ ಪದವಿ ಸಿಗದು ಎಂದು ರಾಷ್ಟ್ರೀಯ ಸ್ವಯಂಸೇವಕ ಸಂಘ ಹೇಳಿತು. ಅದಕ್ಕನುಗುಣವಾಗಿ ಚುನಾವಣೆಯಲ್ಲಿ ಸೋತಿದ್ದ ಜಸವಂತ್ ಸಿಂಹ ಮತ್ತು ಪ್ರಮೋದ್ ಮಹಾಜನ್ ಇವರಿಗೆ ಮಂತ್ರಿ ಪದವಿ ಸಿಗಲಿಲ್ಲ. ಇವರಿಬ್ಬರೂ ವಾಜಪೇಯಿಯವರಿಗೆ ತುಂಬಾ ಆಪ್ತರಾಗಿದ್ದರು.</p>
<p>ವಾಜಪೇಯಿ ಸರ್ಕಾರದ ಪ್ರಮಾಣ ವಚನ ಸ್ವೀಕಾರ ಸಮಾರಂಭದ ನಂತರ ಸೌತ್‍ಬ್ಲಾಕ್‍ನಲ್ಲಿ ಅಂದು ಮಧ್ಯಾಹ್ನ ಕ್ಯಾಬಿನೆಟ್ಟಿನ ಮೊದಲ ಔಪಚಾರಿಕ ಸಭೆಯಿತ್ತು. ನಾಲ್ಕೈದು ದಿನಗಳ ನಂತರ ಮತ್ತೆ ಕ್ಯಾಬಿನೆಟ್ ಸಭೆ ನಡೆಸಲಾಗುವುದು ಎಂದಷ್ಟೇ ಅಂದು ನಿರ್ಧರಿಸಲಾಯಿತು. ಈ ನಾಲ್ಕು ದಿನಗಳಲ್ಲಿ ನಾವೆಲ್ಲ ನಮ್ಮ ನಮ್ಮ ಕ್ಷೇತ್ರಗಳಿಗೆ ಹೋಗಿ ಮತದಾರರಿಗೆ ಧನ್ಯವಾದವನ್ನು ಹೇಳಬಹುದೇ? ಎಂದು ಸಿನ್ಹಾರವರು ವಾಜಪೇಯಿಯವರಿಗೆ ಕೇಳಿದರು. ಇದನ್ನು ಕೇಳಿಸಿಕೊಂಡ ವಾಜಪೇಯಿಯವರ ಮುಖದಲ್ಲಿ ಮೆಲು ನಗೆಯೊಂದು ಮೂಡಿತು. ವಾಜಪೇಯಿಯವರು ಕೊಟ್ಟ ಉತ್ತರ ಕೇಳಿ ಸಿನ್ಹಾರವರ ಮುಖದಲ್ಲಿ ಅಚ್ಚರಿ ಕಾಣಿಸಿಕೊಂಡಿತು. ವಾಜಪೇಯಿ ಹೇಳಿದರು, 'ತಾವೂ ಕೂಡ ಹೊರಟು ಬಿಟ್ಟಿರಿ ಎಂದರೆ ಇಲ್ಲಿ ಬಜೆಟ್ ಸಿದ್ಧಗೊಳಿಸುವವರು ಯಾರು?' ಕನಸು ಮನಸಿನಲ್ಲೂ ಅವರು ನಾನು ವಿತ್ತಮಂತ್ರಿಯಾಗುತ್ತೇನೆಂದು ಬಗೆದಿರಲಿಲ್ಲ. ಕೇವಲ ಐದು ವರ್ಷಗಳ ಹಿಂದೆ ಬಿಜೆಪಿ ಸೇರಿದವರಿಗೆ ವಿತ್ತಮಂತ್ರಿ ಪದವಿ! ಸಂಜೆ ಹೊತ್ತಿಗೆ ಸುದ್ದಿ ಪ್ರಸಾರವಾಯಿತು. ಆರ್‍ಎಸ್‍ಎಸ್, ಸಿನ್ಹಾರವರ ಹೆಸರು ಸೂಚಿರುವುದರಿಂದ ಅವರಿಗೆ ಹಣಕಾಸು ಮಂತ್ರಿಗಿರಿ ನೀಡಲಾಗಿದೆ ಎಂದು ಎಲ್ಲರೂ ಮಾತಾಡಿಕೊಂಡರು. ಸಿನ್ಹಾರವರು ಸ್ವದೇಶೀ ಆಂದೋಲನದ ಸಮರ್ಥಕರಾಗಿದ್ದರು. 1994ರಲ್ಲಿ ಅವರು ಸಂಘದ ಈ ಆಂದೋಲನದಲ್ಲಿ ಭಾಗಿಯಾಗಿದ್ದರು. ಅದಕ್ಕಾಗಿ ಅವರು ಹಜಾರಿಬಾಗ್‍ನಿಂದ ಪಾಟ್ನಾವರೆಗೆ ಇನ್ನೂರೈವತ್ತು ಕಿಮೀ ದೂರದ ಸೈಕಲ್ ಯಾತ್ರೆಯಲ್ಲಿ ಭಾಗವಹಿಸಿದ್ದರು. ಅದಕ್ಕಾಗಿ ಸಂಘವು ಅವರ ಹೆಸರನ್ನು ಸೂಚಿಸಿತ್ತು.</p>
<p>ಬದುಕು ಮತ್ತು ರಾಜಕಾರಣದಲ್ಲಿ ಯಾವಾಗ ಏನೇನು ಏರುಪೇರುಗಳು ಆಗುವವೋ ಯಾರಿಗೆ ಗೊತ್ತು? ಬಹುಶಃ ಈ ಕಾರಣದಿಂದಲೇ ಬದುಕು ಕತೆಗಿಂತಲೂ ಆಶ್ಚರ್ಯ ತರುವಂಥದ್ದಾಗಿರುತ್ತದೆ ಎಂದು ಹೇಳುವುದು. ಮಾರ್ಚ್ 18-19ರ ಮಧ್ಯರಾತ್ರಿ ಜಸವಂತ ಸಿಂಹರ ಪಾಲಿಗೆ ರಾಜಕೀಯ ತುಂಬಾ ಭಾರವಾಗಿತ್ತು. ವಾಜಪೇಯಿಯವರ ನಿವಾಸದಲ್ಲಿ ಮಂತ್ರಿಮಂಡಲದ ರಚನೆಯನ್ನು ಕುರಿತಂತೆ ತುಂಬಾ ಚರ್ಚೆಯಾಗಿತ್ತು. ಲಿಸ್ಟ್ ಮಾಡುವಾಗ ಸ್ವತಃ ವಾಜಪೇಯಿಯವರು ಎಷ್ಟೊಂದು ಹೆಸರುಗಳನ್ನು ತಮ್ಮ ಕೈಯಿಂದಲೇ ಹೊಡೆದು ಹಾಕಿದರು, ಎಷ್ಟನ್ನು ಸೇರಿಸಿದರು! ಅದೆಷ್ಟು ಬಾರಿ ಹೆಸರುಗಳು ಬದಲಾದವೋ!</p>
<p>ಸರ್ಕಾರದ ಕಾರ್ಯಕಲಾಪಗಳಲ್ಲಿ ಸಂಘದ ಪಾತ್ರವೇನೂ ಇಲ್ಲ ಎಂದು ಕೆಲವರು ವಾದಿಸಬಹುದು. ಇದರ ಇನ್ನೊಂದು ಮಗ್ಗುಲನ್ನು ತಿಳಿಯಲು ಇದಕ್ಕಿಂತ ಇನ್ನೊಂದು ಉದಾಹರಣೆ ಬೇರೆಯಿಲ್ಲ. ಮಾರ್ಚ್ 18ರಂದು ಸರ್ಕಾರ ರಚನೆಯಾದಾಗ ವಾಜಪೇಯಿಯವರು ತಮ್ಮ ಸಹಾಯಕರಾದಂತಹ ಶಕ್ತಿ ಸಿನ್ಹಾ ಮತ್ತು ಕಂಚನ್‍ದಾಸ್ ಗುಪ್ತಾರನ್ನು ಕರೆದು ಒಂದು ಪತ್ರ ಕೊಟ್ಟರು. ಮಂತ್ರಿಯಾಗಬೇಕಾದವರ ಹೆಸರುಗಳು ಅದರಲ್ಲಿದ್ದವು. ಅದನ್ನು ಅವರೇ ಬರೆದಿದ್ದರು. ಅದರಲ್ಲಿ ಜಸವಂತ್‍ಸಿಂಹರ ಹೆಸರೂ ಇತ್ತು. ಮಂತ್ರಿಗಳ ಈ ಹೆಸರುಗಳನ್ನು ಟೈಪ್ ಮಾಡಿಸಿ ರಾಷ್ಟ್ರಪತಿ ಭವನಕ್ಕೆ ಕಳುಹಿಸಲಾಯಿತು. ರಾಷ್ಟ್ರಪತಿಯವರ ಕಾರ್ಯದರ್ಶಿಯಾದ ಗೋಪಾಲ ಗಾಂಧಿಯವರಿಗೆ ಸಂಜೆ ಏಳೂವರೆಗೆ ಈ ಪಟ್ಟಿ ನೀಡಲಾಯಿತು. ಮಾರನೇ ದಿನ ಪ್ರಮಾಣ ವಚನ ಸ್ವೀಕಾರ ಕಾರ್ಯಕ್ರಮವಿತ್ತು. ರಾಷ್ಟ್ರಪತಿ ಭವನದಿಂದ ಬಂದ ಶಕ್ತಿ ಸಿನ್ಹಾರವರು ಮನೆಗೆ ತೆರಳಿದರು. ಕಂಚನ್‍ರವರೂ ಕೂಡ ಮನೆಗೆ ತೆರಳುವವರಿದ್ದರು. ಅಷ್ಟರಲ್ಲಿ ವಾಜಪೇಯಿಯವರು ರಾತ್ರಿಯಾಗಿ ಬಿಟ್ಟಿದೆ, ಊಟ ಮಾಡಿ ಹೊರಡಿ ಎಂದರು. ಎಲ್ಲರೂ ಡಿನ್ನರ್ ಟೇಬಲ್ ಮುಂದೆ ಕೂತಿದ್ದರು. ಅಷ್ಟರಲ್ಲಿ ವಾಜಪೇಯಿಯವರ ಮಗಳು ನಮಿತಾ ಬಂದು ಆರ್‍ಎಸ್‍ಎಸ್ಸಿನ ಪ್ರಮುಖರಾದ ಕೆ.ಎಸ್. ಸುದರ್ಶನ್‍ರವರು ಭೇಟಿಯಾಗಲು ಬಂದಿದ್ದಾರೆ ಎಂದರು. ಹಾಗೆನ್ನುವಷ್ಟರಲ್ಲಿಯೇ ಸುದರ್ಶನ್‍ರವರು ಒಳಗೆ ಬಂದರು. ಕಂಚನ್‍ರವರು ಎದ್ದು ಹೊರಗೆ ಹೋದರು. ಹದಿನೈದು ಇಪ್ಪತ್ತು ನಿಮಿಷ ಮಾತುಕತೆಯಾಯಿತು. ಸುದರ್ಶನರು ಹೋದ ಮೇಲೆ, 'ನೀವು ಹೊಸದಾಗಿ ಪಟ್ಟಿ ಮಾಡಬೇಕು. ಜಸವಂತ್ ಸಿಂಹ ಮತ್ತು ಪ್ರಮೋದ್ ಮಹಾಜನ್‍ರವರ ಹೆಸರನ್ನು ಕೈ ಬಿಡಬೇಕು' ಎಂದು ವಾಜಪೇಯಿ ಹೇಳಿದರು. ಮತ್ತೆ ಶಕ್ತಿ ಸಿನ್ಹಾರವರನ್ನು ಕರೆಸಲಾಯಿತು. ಮತ್ತೆ ಹೊಸದಾಗಿ ಪಟ್ಟಿ ತಯಾರುಮಾಡಲಾಯಿತು. ಅದನ್ನು ರಾತ್ರಿ ಹತ್ತು ಗಂಟೆಗೆ ರಾಷ್ಟ್ರಪತಿ ಭವನದ ಗೋಪಾಲ್‍ಗಾಂಧಿಯವರಿಗೆ ತಲುಪಿಸಲಾಯಿತು. ಗೋವಿಂದಾಚಾರ್ಯರನ್ನು ತೆಗೆದುಹಾಕಿದ್ದಕ್ಕೆ ಸಂಘವು ತನ್ನ ಕೋಪ ವ್ಯಕ್ತಪಡಿಸಲು ಕಾದಿತ್ತು. ಆದರೆ ವಾಜಪೇಯಿಯವರಿಗೂ ಮೂಗು ಹಿಡಿದು ಬಾಯಿ ತೆಗೆಸುವ ಕಲೆ ಗೊತ್ತಿತ್ತು ಎಂದು ಕಾಣುತ್ತದೆ. ಹೀಗಾಗಿ ಅವರು ಜಸವಂತ್ ಸಿಂಹರನ್ನು ಯೋಜನಾ ಆಯೋಗದ ಉಪಾಧ್ಯಕ್ಷರನ್ನಾಗಿ ಮಾಡಿದರು ಮತ್ತು ಪ್ರಮೋದ್ ಮಹಾಜನ್‍ರವರನ್ನು ರಾಜಕೀಯ ಸಲಹೆಗಾರರನ್ನಾಗಿ ಮಾಡಿದರು. ಸಂಘ ಪರಿವಾರವು ಇದನ್ನು ವಿರೋಧಿಸಲಿಲ್ಲ.</p>
<p>2014ರ ಸಾರ್ವತ್ರಿಕ ಚುನಾವಣೆಗಳ ಸಮಯದಲ್ಲಿ ರಾಜಾಸ್ತಾನದ ಜೈಸಲ್ಮೇರ್‍ನಲ್ಲಿ ಜಸವಂತ್ ಸಿಂಹರ ಪೂರ್ವಜರ ಮನೆಯಲ್ಲಿ ನಾನು ಜಸವಂತರನ್ನು ಭೇಟಿ ಮಾಡಿದ್ದೆ. ಬಹಳ ಹೊತ್ತಿನವರೆಗೆ ಮಾತಾಡಿದ್ದೆವು. ಜಸವಂತರು ಆಗಲೂ ಆಡ್ವಾಣಿಯವರ ಬಗ್ಗೆ ಸಿಟ್ಟುಗೊಂಡಿದ್ದರು. ಆಡ್ವಾಣಿಯವರು ಯಾವತ್ತೂ ನಾಯಕತ್ವವನ್ನು ತೋರಿಸಲೇ ಇಲ್ಲ ಎಂಬುದು ಅವರ ಸಿಟ್ಟಿಗೆ ಕಾರಣವಾಗಿತ್ತು. ಜಸವಂತ ಸಿಂಹರು ಹೇಳಿದರು, 'ತಮ್ಮ ಜೊತೆಯವರಿಗಾಗಿ ಹೋರಾಡಲಿಲ್ಲವೆಂದರೆ ತಾವು ಲೀಡರ್ ಅಲ್ಲವೇ ಅಲ್ಲ. ಇಂಥ ಸಂದರ್ಭದಲ್ಲೆಲ್ಲ ಆಡ್ವಾಣಿಯವರು ಮೌನವಾಗಿರುತ್ತಿದ್ದರು. ಇಲ್ಲಾ ಜವಾಬ್ದಾರಿಯನ್ನು ಇನ್ನೊಬ್ಬರ ಮೇಲೆ ಹಾಕುತ್ತಿದ್ದರು.' ಇಷ್ಟಕ್ಕೇ ಜಸವಂತರು ಸುಮ್ಮನಾಗಲಿಲ್ಲ. ಅವರು ಮುಂದುವರೆಸಿದರು, '1998ರ ಸಂದರ್ಭದ ಬಗ್ಗೆ ಮಾತಾಡಿದರೆ ತಮಗೆ ಅರ್ಥವಾಗುತ್ತದೆ. ವಾಜಪೇಯಿಯವರ ಸರ್ಕಾರದಲ್ಲಿ ನಾನು ಮಂತ್ರಿಯಾಗಬೇಕಿತ್ತು. ನಾನು ಆಡ್ವಾಣಿಯವರನ್ನು ಕೇಳಿದೆ, 'ನಾನು ನನ್ನ ಮನೆಯವರೊಡನೆ ವಿಷಯ ಹಂಚಿಕೊಳ್ಳಲೇ?' ಅವರು ಹೇಳಿದರು, 'ಹಾಂ ಹಾಂ ಹೇಳಿಕೊಳ್ಳಿ.' ಆದರೆ ಮಾರನೇ ದಿನ ಮತ್ತೆ ಅವರ ಫೋನ್ ಬಂತು. ಸಾಧ್ಯವಿಲ್ಲ ಎಂದು ಹೇಳಿದರು.' ಅಂದು ಅವರು ನನ್ನ ಪರವಾಗಿ ನಿಲ್ಲಬಹುದಿತ್ತು. ಆರ್‍ಎಸ್‍ಎಸ್ಸಿನ ಹಿರಿಯ ನಾಯಕರೊಬ್ಬರು ನಾನು ಮಂತ್ರಿಯಾಗುವುದನ್ನು ಇಷ್ಟಪಡದೆ ವಿರೋಧಿಸಿದರು ಎಂದರು. ತಾನು ತೆಪ್ಪಗಾಗಿ ಸಂಘದ ಮೇಲೆ ಹೊಣೆ ಹೊರಿಸಿದರು. ಆದರೆ ವಾಜಪೇಯಿಯವರು ಹೀಗಲ್ಲ, ಅವರು ಹೋರಾಟ ಮಾಡುತ್ತಿದ್ದರು. ಬೇಸರವನ್ನು ಮಾಡಿಕೊಂಡರು. ಆಗಲೂ ಆಡ್ವಾಣಿಯವರು ನೀವು ಪ್ರಮಾಣ ವಚನ ಸ್ವೀಕರಿಸುವುದಿಲ್ಲ ಎಂದು ಹೇಳಿದರು.'</p>
<p>ಇನ್ನು ಮುಂದೆ ಅಸ್ಪೃಶ್ಯ ಪಾರ್ಟಿಯಾಗಿರಬಾರದೆಂದರೆ ಈಗ ಮೆತ್ತಿಕೊಂಡಿರುವ ಸನಾತನತೆಯ ಕಲೆಯನ್ನು ಯಾವ ರೀತಿ ಅಳಿಸಬೇಕು ಎಂಬ ಬಗ್ಗೆ 1996ರಲ್ಲಿ ಲೋಕಸಭೆಯಲ್ಲಿ ವಿಶ್ವಾಸ ಮತಯಾಚನೆಯಲ್ಲಿ ಸೋತ ದಿನದಿಂದಲೂ ಬಿಜೆಪಿಯಲ್ಲಿ ವಿಚಾರ ವಿಮರ್ಶೆ ನಡೆಯುತ್ತಲೇ ಬಂದಿತು. 1996ರ ಲೋಕಸಭೆಯ ವಿಶ್ವಾಸ ಮತಯಾಚನೆಯ ನಂತರ ಬಿಜೆಪಿಗೆ ಮತ್ತು ಸಂಘ ಪರಿವಾರಕ್ಕೆ, ಅನ್ಯ ಪಕ್ಷಗಳನ್ನು ಜೋಡಿಸಿಕೊಳ್ಳದ ಹೊರತು ಸ್ವಂತ ಬಲದ ಮೇಲೆ ಅಧಿಕಾರ ಪಡೆಯುವುದು ಅಷ್ಟು ಸುಲಭವಲ್ಲ ಎಂಬ ವಿಚಾರ ಅರ್ಥವಾಯಿತು. ಗದ್ದುಗೆಯನ್ನು ಗಳಿಸುವುದು ಸ್ವಂತ ಬಲದಿಂದ ಸಾಧ್ಯವಿಲ್ಲ ಎಂಬುದು ವೇದ್ಯವಾಯಿತು. ಚುನಾವಣೆಗಿಂತ ಮೊದಲೇ ಎಷ್ಟು ಸಾಧ್ಯವಿದೆಯೋ ಅಷ್ಟು ಹೆಚ್ಚು ಪಕ್ಷಗಳ ಜೊತೆ ಹೊಂದಾಣಿಕೆ ಮಾಡಿಕೊಳ್ಳುವುದು ತುಂಬಾ ಒಳ್ಳೆಯದೆಂದು ಬಿಜೆಪಿಯು ಬಗೆಯಿತು. ಹೆಚ್ಚು ಪಕ್ಷಗಳಿಗೆ ಒಗ್ಗಬಹುದಾದ ಅಜೆಂಡಾ ತಯಾರಿಸಬೇಕೆಂದು ಚಿಂತಿಸಿತು.</p>
<p>1997ರ ಡಿಸೆಂಬರ್‍ನಲ್ಲಿ ಭುವನೇಶ್ವರ್‍ನಲ್ಲಿ ನಡೆದ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಯಲ್ಲಿ ಲಾಲ್‍ಕೃಷ್ಣ ಆಡ್ವಾಣಿಯವರು ತಮ್ಮ ಅಧ್ಯಕ್ಷೀಯ ಭಾಷಣದಲ್ಲಿ, 'ನಮ್ಮ ವಿರೋಧಿ ಪಾರ್ಟಿಗಳ ನೇತೃತ್ವವನ್ನು ಕುಬ್ಜರು ನೋಡಿಕೊಳ್ಳುತ್ತಿದ್ದಾರೆ. ಅವರೆಲ್ಲ ಪ್ರಧಾನಮಂತ್ರಿ ಸ್ಥಾನಕ್ಕೆ ತಮ್ಮ ಯಾವುದೇ ಉಮೇದುವಾರರನ್ನು ಆಯ್ಕೆ ಮಾಡುವ ಸ್ಥಿತಿಯಲ್ಲಿಲ್ಲ. ಇಂಥ ಸಂದರ್ಭದಲ್ಲಿ ವಾಜಪೇಯಿಯವರ ನೇತೃತ್ವವನ್ನು ಒಪ್ಪಿಕೊಳ್ಳುವುದು ಪೂರ್ವ ನಿರ್ಧಾರಿತ ನಿಷ್ಕರ್ಷೆಯಾಗಿದೆ.'</p>
<p>ಈ ಅಭಿಯಾನದ ಸಮಯದಲ್ಲಿ, ಬಿಜೆಪಿಯು ಅಧಿಕಾರಕ್ಕೆ ಬಂದರೆ ಏನು ಮಾಡುತ್ತದೆ ಎಂದು ಮತದಾರ ತಿಳಿಯಬಯಸಿದ್ದಾನೆ? ಎಂದು ಚುನಾವಣೆಯ ಅಭಿಯಾನ ಮತ್ತು ಪ್ರಚಾರದ ಬಗ್ಗೆ ಆಡ್ವಾಣಿಯವರು ಸ್ಪಷ್ಟವಾಗಿ ಹೇಳಿದರು. ಈ ಚುನಾವಣೆಯಲ್ಲಿ, ಪ್ರಣಾಳಿಕೆಗಳು, ನೀತಿಗಳು ಮತ್ತು ಕಾರ್ಯಕ್ರಮಗಳಿಗೆ ಹೆಚ್ಚಿನ ಮಹತ್ವ ನೀಡುವ ಬಗ್ಗೆ ಚರ್ಚೆಯಾಯಿತು. ಆಡ್ವಾಣಿಯವರು ಹೇಳಿದರು, 'ಉತ್ತಮ ಆಡಳಿತ ಅಂದರೆ ಮೊದಲು ಸ್ಥಿರತೆ. ಇನ್ನು ಅದರ ಉಳಿದ ಅಂಶಗಳು ಶುಚಿತ್ವ, ಸುರಕ್ಷೆ, ಸಮರಸತೆ ಮತ್ತು ಸ್ವದೇಶೀವಿಚಾರ ಈ ನಾಲ್ಕು ಸಿದ್ಧಾಂತಗಳ ಮೇಲೆ ನಿಂತಿದೆ.'</p>
<p>1998ರ ಮಾರ್ಚ್‍ನಲ್ಲಿ ಬಿಜೆಪಿ ನೇತೃತ್ವದಲ್ಲಿ ಸರ್ಕಾರ ರಚನೆಯಾದಾಗ ತಮ್ಮ ಹಿಂದಿನ ರಾಜಕೀಯ ಅನುಭವಗಳಿಂದ ಪಾಠ ಕಲಿತು ಹೊಂದಾಣಿಕೆಯನ್ನು ಮತ್ತಷ್ಟು ಗಟ್ಟಿಗೊಳಿಸಲು ಅಟಲ್ ಬಿಹಾರಿ ವಾಜಪೇಯಿಯವರು ಸಿದ್ಧತೆ ಮಾಡಿಕೊಂಡಿದ್ದರು. ತಮ್ಮ ರಾಜಕೀಯ ಜೀವನದಲ್ಲಿ ನಲವತ್ತು ವರ್ಷಗಳನ್ನು ಕಳೆದ ನಂತರ ಸಿಕ್ಕಿದ ಈ ಅವಕಾಶವನ್ನು ಅವರು ಅಜರಾಮರಗೊಳಿಸಲು ಪ್ರಯತ್ನಿಸಿದರು. ಸಣ್ಣ ಸಮಸ್ಯೆಗಳ ಕಡೆಗಾಗಲೀ, ನಿಂದಾಪವಾದಗಳ ಕಡೆಗಾಗಲೀ ಜನರ ಗಮನ ಹೋಗಬಾರದು, ಆ ರೀತಿಯ ದೃಢನಿರ್ಧಾರವನ್ನು ತೆಗೆದುಕೊಳ್ಳಬೇಕು ಎಂಬುದು ಅವರ ನಿಲುವಾಗಿತ್ತು. 1996ರಲ್ಲಿ ನರಸಿಂಹರಾವ್‍ರವರು ವಹಿಸಿದ್ದ ಮಹತ್ತರವಾದ ಜವಾಬ್ದಾರಿಯೊಂದನ್ನು ವಾಜಪೇಯಿಯವರು ಪೂರ್ಣಗೊಳಿಸಬಯಸಿದ್ದರು. 1996ರಲ್ಲಿ ವಾಜಪೇಯಿಯವರ ಹದಿಮೂರು ದಿನಗಳ ಸರ್ಕಾರವಿದ್ದಾಗ ರಾವ್‍ರವರು ದೇಶದ ಪರಮಾಣು ಕಾರ್ಯಕ್ರಮದ ಮಾಹಿತಿಯನ್ನು ವಾಜಪೇಯಿಯವರಿಗೆ ಸುಮ್ಮನೆ ಹೇಳಿರಲಿಲ್ಲ. ತಮ್ಮಿಂದ ಈ ಕಾರ್ಯಕ್ರಮ ಏಕೆ ಪೂರ್ಣವಾಗಲಿಲ್ಲ ಎಂದೂ ಕೂಡ ಹೇಳಿದ್ದರು. ಆಗ ಎಪಿಜೆ ಅಬ್ದುಲ್ ಕಲಾಂರನ್ನು ಕೂಡ ರಾವ್‍ರವರೇ ವಾಜಪೇಯಿಯವರ ಹತ್ತಿರ ಕಳುಹಿಸಿದ್ದರು. 1998ರ ಚುನಾವಣೆಗಳ ನಂತರ ಮೊದಲು ವಾಜಪೇಯಿಯವರು ಕಲಾಂರವರನ್ನು ನೆನಪಿಸಿಕೊಂಡರು. ಮೊದಲಿಗೆ ಅವರಿಗೆ ಮಂತ್ರಿಯ ಜವಾಬ್ದಾರಿಯನ್ನು ನೀಡೋಣ ಎಂದುಕೊಂಡರು. ಒಂದು ವೇಳೆ ನಿರಾಕರಿಸಿದರೆ ಪರಮಾಣು ಪರೀಕ್ಷೆಯ ಜವಾಬ್ದಾರಿ ನೀಡಬಯಸಿದ್ದರು. ಎರಡನೇ ಬಾರಿಗೆ ಪ್ರಧಾನಿಯಾದಾಗ ವಾಜಪೇಯಿಯವರು ಸಂಕಲ್ಪವನ್ನು ಮಾಡಿಕೊಂಡಿದ್ದರು. ಕೊನೆಗೆ ಕಲಾಂರವರಿಗೆ ಅವರು ಹಸಿರು ನಿಶಾನೆ ತೋರಿಸಿದರು.</p>
		<section class="level2 numbered" id="id-006.01">
			<h2 class="level2-title" epub:type="title">ಕುಂಭಕರ್ಣನು ಎದ್ದು ಬಿಟ್ಟನು</h2>
<p>1998ರ ಮೇ 11. ಕುಂಭಕರ್ಣನು ಎದ್ದ ಸುದ್ದಿ ಕೇಳಿ ಎಲ್ಲರಿಗೂ ಮೂರ್ಛೆ ಹೋದಂತಾಯಿತು. ಕುಂಭಕರ್ಣನ ಎಚ್ಚರಿಕೆಯ ಜೊತೆಗೆ 7. ರೇಸ್‍ಕೋರ್ಸ್ ರೋಡ್ ಅಂದರೆ ಭಾರತದ ಪ್ರಧಾನಮಂತ್ರಿಗಳ ಸರ್ಕಾರಿ ನಿವಾಸಕ್ಕೆ ವಾಜಪೇಯಿಯವರು ಭರ್ಜರಿಯಾಗಿ ಪ್ರವೇಶ ಮಾಡಿದರು. ಎನ್‍ಡಿಎ ಸರ್ಕಾರದ ನಾಯಕರೂ ಹಾಗೂ ಭಾರತೀಯ ಜನತಾಪಾರ್ಟಿಯ ನಾಯಕರೂ ಅಲ್ಲದೆ ಪ್ರಧಾನಮಂತ್ರಿಗಳೂ ಆದ ಅಟಲ್ ಬಿಹಾರಿ ವಾಜಪೇಯಿಯವರು ಈ ಸರ್ಕಾರಿ ನಿವಾಸಕ್ಕೆ ಪ್ರವೇಶಿಸಿದಂತೆ ಈ ಹಿಂದೆ ಯಾರೂ ಪ್ರವೇಶಿಸಿರಲಿಲ್ಲ. ಕುಂಭಕರ್ಣನನ್ನು ಮೇಜರ್ ಜನರಲ್ ಪೃಥ್ವೀರಾಜರು ಎಬ್ಬಿಸಿದರು. ಅವರ ಜೊತೆ ಮೇಜರ್ ಜನರಲ್ ನಟರಾಜ್ ಕೂಡ ಇದ್ದರು. ಭಾರತೀಯ ಸೈನ್ಯದ ಈ ಇಬ್ಬರು ಆಫೀಸರರು ಅಲ್ಲಿ ಏನು ಮಾಡುತ್ತಿದ್ದರು? ಮತ್ತು ಯಾರ ಆದೇಶಕ್ಕನುಗುಣವಾಗಿ ಅವರು ಕುಂಭಕರ್ಣನನ್ನು ಎಬ್ಬಿಸುವ ಪ್ರಯತ್ನ ಮಾಡಿದರು? ನೆಲದ ಗರ್ಭದಲ್ಲಿ ಮಲಗಿರುವ ಕುಂಭಕರ್ಣನು ಎದ್ದಾಗ ಇಡೀ ಭೂಮಿಯೇ ನಡುಗಿತು. ಜಗತ್ತಿನ ಹಣೆಯಲ್ಲಿ ಸುಕ್ಕುಗಳು ಮೂಡಿದವು. ಕುಂಭಕರ್ಣನು ಎದ್ದನೆಂದರೆ ಪ್ರಳಯವೇ ಆಗಿಬಿಡಬಹುದೇನೋ ಎಂಬಂತೆ ತರ್ಕಗಳೆದ್ದವು. ಆಡುವ ಬಾಯಿಗಳೆಷ್ಟೋ ಅಷ್ಟೂ ಮಾತುಗಳು ಬಂದವು.</p>
<p>ಮಹಾಕವಿ ತುಲಸೀದಾಸರ ರಾಮಚರಿತ ಮಾನಸದಲ್ಲಿ ಲಂಕಾಧಿಪತಿಯಾದ ರಾವಣನ ತಮ್ಮನಾದ ಕುಂಭಕರ್ಣನನ್ನು ಯಾವಾಗಲೂ ಮಲಗಿರುವಂತೆ ಚಿತ್ರಿಸಲಾಗಿದೆ. ಅವನು ಆರು ತಿಂಗಳು ಮಲಗಿರುತ್ತಿದ್ದ ಹಾಗೂ ಆರು ತಿಂಗಳು ಎದ್ದಿರುತ್ತಿದ್ದ ಎಂದು ಹೇಳಲಾಗುತ್ತದೆ. ಅಂದು ಸಂಜೆ ಮೂರು ಗಂಟೆ ನಲವತ್ತೈದು ನಿಮಿಷಕ್ಕೆ ಕುಂಭಕರ್ಣನು ಎದ್ದಾಗ ಪ್ರಪಂಚದಾದ್ಯಂತ ಅಲ್ಲೋಲ ಕಲ್ಲೋಲವಾಯಿತು. ಜಗತ್ತಿನಲ್ಲೇ ನಾನು ಶಕ್ತಿಶಾಲಿಯಾದ ದೇಶ ಎಂದು ಬೀಗುತ್ತಿದ್ದ ಅಮೇರಿಕಾದ ನಿದ್ದೆ ಹಾರಿಹೋಯಿತು.</p>
<p>ಪರಮಾಣು ಪರೀಕ್ಷೆಯ ಕಾರ್ಯವನ್ನು ತುಂಬಾ ಗೋಪ್ಯವಾಗಿ ಮಾಡಬೇಕು ಎಂಬ ಪಾಠವನ್ನು ನರಸಿಂಹರಾವ್ ಸರ್ಕಾರದಿಂದ ಹೊಸ ಸರ್ಕಾರವು ಕಲಿತಿತ್ತು. ಆದ್ದರಿಂದ ಅಧಿಕಾರದಲ್ಲಿ ಕುಳಿತ ಯಾರೊಬ್ಬರಿಗೂ ಸಹ ಇದರ ವಾಸನೆಯೂ ಸಿಗದ ಹಾಗೆ ಸಿದ್ಧತೆಗಳು ಮರೆಯಲ್ಲಿ ನಡೆದವು. 'ಆಪರೇಷನ್ ಶಕ್ತಿ' ಹಾಗೂ 'ಬುದ್ಧ ಸ್ಮೈಲಿಂಗ್' ಎಂದು ಈ ಕಾರ್ಯಕ್ರಮಕ್ಕೆ ಹೆಸರಿಡಲಾಯಿತು. ಮತ್ತು ಪರಮಾಣು ಪರೀಕ್ಷೆಗೆ 'ಕುಂಭಕರ್ಣ ಜಾಗ್‍ಗಯಾ' ಎಂಬುದು ಕೋಡ್‍ವರ್ಡ್ ಆಯಿತು. 'ತಾಜ್‍ಮಹಲ್' ಹಾಗೂ 'ವೈಟ್‍ಹೌಸ್' ಎಂಬ ಕೋಡ್‍ವರ್ಡ್‍ಗಳನ್ನು ಸ್ಥಳಗಳಿಗೆ ಇಡಲಾಯಿತು. ವಿಜ್ಞಾನಿಗಳಿಗೆ ಸೈನಿಕ ಅಧಿಕಾರಿಗಳ ಹೆಸರುಗಳಾಗಲೀ ಹಾಗೂ ಗುರುತುಗಳಾಗಲೀ ಗೊತ್ತಿರಲಿಲ್ಲ. ವಿಜ್ಞಾನಿಗಳು ಹೋಗಿ ಬರುವ ವ್ಯವಸ್ಥೆ, ಇಳಿದುಕೊಳ್ಳುವ ವ್ಯವಸ್ಥೆ ಎಲ್ಲವೂ ಸೈನ್ಯದ ಮೂಲಕವೇ ಆಯಿತು. ಅವರೆಲ್ಲ ನೇರವಾಗಿ ಪರಮಾಣು ಪರೀಕ್ಷಾ ಕೇಂದ್ರಕ್ಕೆ ಹೋಗಲಾಗುತ್ತಿರಲಿಲ್ಲ. ಜೈಸಲ್ಮೇರ್ ಮತ್ತು ಜೋಧ್‍ಪುರಗಳ ಪ್ರದೇಶವು ಭಾರತದ ಸೈನ್ಯ ಬೀಡುಬಿಟ್ಟಿರುವ ಪ್ರದೇಶವಾಗಿದೆ. ಆದ್ದರಿಂದ ಅಲ್ಲಿ ಸೈನ್ಯಾಧಿಕಾರಿಗಳು ಓಡಾಡುವುದನ್ನು ಸಂದೇಹದಿಂದ, ಅನುಮಾನದಿಂದ ನೋಡಲಾಗುವುದಿಲ್ಲ. ಈ ಗೋಪ್ಯತೆಯನ್ನು ಕಾಪಾಡಿಕೊಂಡಿದ್ದರಿಂದಾದ ಪ್ರಯೋಜನವೆಂದರೆ, ಭಾರತವೂ ಪರಮಾಣು ಶಕ್ತಿ ಹೊಂದಿದ ದೇಶ ಎಂದು ವಾಜಪೇಯಿಯವರು ಘೋಷಣೆ ಮಾಡಿದಾಗ ಇಡೀ ಜಗತ್ತೇ ಬೆಚ್ಚಿ ಬಿದ್ದಿತು.</p>
<p>ಆ ದಿನ ರೇಸ್ ಕೋರ್ಸ್ ರೋಡಿನಲ್ಲಿ, 7ನೇ ನಂಬರಿನ ನಿವಾಸದಲ್ಲಿ ಎಲ್ಲರ ಉಸಿರಾಟ ನಿಂತುಹೋಗಿತ್ತು. ಮತ್ತೆ ಮತ್ತೆ ನೋಟಗಳು ಗಡಿಯಾರದ ಕಡೆಗೆ, ಟೆಲಿಫೋನಿನ ಕಡೆಗೆ ಹೊರಳುತ್ತಿದ್ದವು. ಕೋಣೆಯಲ್ಲಿ ಏಳು ಜನರಿದ್ದರು. ಪ್ರಧಾನಮಂತ್ರಿ ಅಟಲ್ ಬಿಹಾರಿ ವಾಜಪೇಯಿ, ಗೃಹಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿ, ರಕ್ಷಣಾ ಮಂತ್ರಿ ಜಾರ್ಜ್ ಫರ್ನಾಂಡಿಸ್, ಯೋಜನಾ ಆಯೋಗದ ಉಪಾಧ್ಯಕ್ಷರಾದ ಜಸವಂತ್ ಸಿಂಹ, ವಿತ್ತಮಂತ್ರಿಗಳಾದ ಯಶವಂತ್ ಸಿನ್ಹಾ, ಪ್ರಧಾನಮಂತ್ರಿಗಳ ರಾಜಕೀಯ ಸಲಹೆಗಾರರಾದ ಪ್ರಮೋದ್ ಮಹಾಜನ್ ಮತ್ತು ಬ್ರಜೇಶ್ ಮಿಶ್ರ. ಫೋನಿನ ಘಂಟೆಯ ಸದ್ದಾದ ಕೂಡಲೆ ರಾಷ್ಟ್ರೀಯ ಸುರಕ್ಷಾ ಸಲಹೆಗಾರರಾದ ಬ್ರಜೇಶ್ ಮಿಶ್ರರು ಫೋನ್ ಎತ್ತಿಕೊಂಡರು. ಕಣ್ಣುಗಳಲ್ಲಿ ಹೊಳಪಿತ್ತು. ಮುಖದಲ್ಲಿ ವಿಜಯದ ಮುಗುಳ್ನಗೆ ಮೂಡಿತು. ಮಿಶ್ರರು ಫೋನಿನ ಕೊಳವೆಯನ್ನು ಕೈಯಲ್ಲಿ ಹಿಡಿದುಕೊಂಡೇ ಉಳಿದವರ ಕಡೆ ತಿರುಗಿ ನುಡಿದರು, 'ಮೂರು ಗಂಟೆ ನಲವತ್ತೈದು ನಿಮಿಷಕ್ಕೆ ಸರಿಯಾಗಿ ಟೆಸ್ಟುಗಳು ಆದವು. ಯಶಸ್ವಿಯಾದೆವು. ಸಕ್ಸಸ್‍ಫುಲ್ ತೀನ್ ಟೆಸ್ಟ್ ್ಸ' ಇದನ್ನು ಕೇಳಿದ ಎಲ್ಲರ ಮುಖಗಳು ಅರಳಿದವು. ಹೋದ ಉಸಿರು ಬಂದ ಹಾಗಾಯಿತು. ಆದರೆ ಹೃದಯ ಬಡಿತ ಜೋರಾಯಿತು. ಆಡ್ವಾಣಿಯವರು ಭಾವುಕರಾದರು. ಮಾತೇ ಹೊರಡಲಿಲ್ಲ. ವಾಜಪೇಯಿಯವರನ್ನು ಆಲಂಗಿಸಿಕೊಂಡರು. ದೇಶ ವಿದೇಶಗಳಿಗೆ ಈ ಸುದ್ದಿ ತಲುಪಿಸುವುದಕ್ಕಿಂತ ಮುಂಚೆ ಪ್ರಧಾನಮಂತ್ರಿಗಳಾದ ವಾಜಪೇಯಿಯವರು ವಿರೋಧ ಪಕ್ಷದ ನಾಯಕರಾದ ಡಾ|| ಮನಮೋಹನ ಸಿಂಹ ಹಾಗೂ ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾ ಗಾಂಧಿಯವರನ್ನು ಚಹಾಕೂಟಕ್ಕೆ ಕರೆದರು. ಅವರಿಗೆ ಇದರ ಬಗ್ಗೆ ಪೂರ್ಣ ಮಾಹಿತಿ ತಿಳಿಸಿದರು.</p>
<p>ಅಂದು ಸಂಜೆ ಐದು ಗಂಟೆಗೆ ತರಾತುರಿಯಲ್ಲಿ ಪ್ರಧಾನಮಂತ್ರಿ ನಿವಾಸದಲ್ಲಿ ಕರೆದ ಪ್ರೆಸ್‍ಕ್ಲಬ್‍ನಲ್ಲಿ ವಾಜಪೇಯಿಯವರು ಭಾರತದ ಮೂರು ಯಶಸ್ವೀ ಪರಮಾಣು ಪರೀಕ್ಷೆಗಳ ಘೋಷಣೆ ಮಾಡಿದೊಡನೆಯೇ ಅದರ ಹೊಡೆತಗಳು ಇಡೀ ವಿಶ್ವದಲ್ಲಿ ಪ್ರಭಾವ ಬೀರಿದವು. ತಮ್ಮ ಗೂಢಾಚಾರಿ ಏಜೆನ್ಸಿಗಳಿಗೆ ಸೂಜಿಮೊನೆಯಷ್ಟೂ ಸುಳಿವು ನೀಡದೆ ಯಶಸ್ವಿಯಾಗಿ ಪರಮಾಣು ಶಕ್ತಿಯ ಪರೀಕ್ಷೆ ನಡೆಸಿದ್ದು ನೋಡಿ ವಿಶ್ವದ ಎಲ್ಲಾ ಶಕ್ತಿಶಾಲಿ ದೇಶಗಳು ನಿಬ್ಬೆರಗಾದವು. ಭಾರತವು ಪ್ರಪಂಚದ ನ್ಯೂಕ್ಲಿಯರ್ ಕ್ಲಬ್ಬಿಗೆ ಸೇರಿಕೊಂಡಿತು. ಈ ಘಟನೆಯು ವಾಜಪೇಯಿಯವರನ್ನು ಪ್ರಪಂಚದ ಅತ್ಯಂತ ಶಕ್ತಿಶಾಲಿ ಪ್ರಧಾನಮಂತ್ರಿಗಳ ಸಾಲಿನಲ್ಲಿ ನಿಲ್ಲಿಸಿತು. ಪರಮಾಣು ಶಕ್ತಿಯ ಯಶಸ್ವೀ ಪರೀಕ್ಷೆಯ ಘೋಷಣೆ ಮಾಡುತ್ತಾ ಪ್ರಧಾನಮಂತ್ರಿಗಳಾದ ವಾಜಪೇಯಿಯವರು ಹೇಳಿದರು, 'ಭಾರತವು ಪರಮಾಣು ಶಸ್ತ್ರ ಸಂಪನ್ನವಾದ ಒಂದು ದೇಶವಾಗಿದೆ. ಇದನ್ನು ಅಲ್ಲಗಳೆಯಲಾಗುವುದಿಲ್ಲ. ಇದು ವಾಸ್ತವಿಕತೆ. ಈ ಆಯುಧಗಳು ಬೇರೆ ದೇಶವನ್ನು ಹೆದರಿಸುವುದಕ್ಕೋಸ್ಕರ ಅಥವಾ ಆಕ್ರಮಣ ಮಾಡುವುದಕ್ಕಾಗಿ ಅಲ್ಲ. ಭಾರತಕ್ಕೆ ಯಾವುದೇ ಪರಮಾಣು ಶಕ್ತಿಯಿಂದ ಅಪಾಯವಿಲ್ಲವೆಂದು ಸಾರಲು. ಭಾರತದ ಮೇಲೆ ಬೇರೆ ಯಾರೇ ಆಗಲಿ ಬಲಪ್ರಯೋಗ ಮಾಡಲು ಸಾಧ್ಯವಿಲ್ಲವೆಂದು ತೋರಿಸಲು ಅವಶ್ಯವಿರುವ ಆತ್ಮರಕ್ಷಣೆಗೋಸ್ಕರ ಬೇಕಾಗಿವೆ ಈ ಪರಮಾಣು ಅಸ್ತ್ರಗಳು. ಆಯುಧಗಳ ಸ್ಪರ್ಧೆಯಲ್ಲಿ ಭಾಗವಹಿಸುವುದು ನಮ್ಮ ಇರಾದೆಯಲ್ಲ.'</p>
<p>1998ರ ಮೇ 11 ರಂದು ಬೆಳಗ್ಗೆಯೇ ವಾಜಪೇಯಿಯವರು ಸರ್ಕಾರಿ ನಿವಾಸಕ್ಕೆ ಬಂದಿದ್ದರು. ರೋಚಕ ಸಿನಿಮಾದ ನಾಯಕನ ಪ್ರವೇಶದ ದೃಶ್ಯವನ್ನು, ರೋಮಾಂಚನಕಾರಿ ತಿರುವನ್ನು ಪಡೆದುಕೊಳ್ಳುವ ಸಿನಿಮಾ ದೃಶ್ಯದಂತೆಯೇ ಇಲ್ಲಿಯೂ ಸನ್ನಿವೇಶ ನಿರ್ಮಾಣವಾಗಿತ್ತು. ಅಮೇರಿಕಾವು ಇದನ್ನು ತನ್ನ ಒಂದು ಸವಾಲಾಗಿ ಸ್ವೀಕರಿಸಿತು. ಅಮೇರಿಕಾದ ಗುಪ್ತಚರ ಏಜೆನ್ಸಿಯವರಿಗೆ ಇದರ ಸುಳಿವೇ ಸಿಗದೆ ಸೋತು ಸುಣ್ಣವಾಗಿದ್ದವು.</p>
<p>1998ರ ಆಗಸ್ಟ್ 15, ಪೋಖ್ರಾನ್‍ನಲ್ಲಿ ಪರಮಾಣು ಬಾಂಬಿನ ಸ್ಫೋಟದ ನಂತರ ದೇಶದಲ್ಲಿ ಬೇರೆ ರೀತಿಯ ಉತ್ಸಾಹ ಹಾಗೂ ಆತ್ಮವಿಶ್ವಾಸಗಳು ಎದ್ದು ಕಾಣುತ್ತಿದ್ದವು. ಆದರೆ ಜಗತ್ತಿನ ಇತರೆ ದೇಶಗಳಿಂದುಂಟಾದ ಆರ್ಥಿಕ ಹಾಗೂ ಇತರೆ ದಿಗ್ಬಂಧನಗಳ ಆತಂಕ ಹೆಚ್ಚಾಯಿತು.</p>
<p>ಕೆಂಪುಕೋಟೆಯಲ್ಲಿ ತ್ರಿವರ್ಣ ಧ್ವಜವನ್ನು ಹಾರಿಸಿದ ವಾಜಪೇಯಿಯವರು ಹೇಳಿದರು, 'ಭಾರತ ಒಂದು ಮಹಾನ್ ದೇಶ. ನಮ್ಮ ಜನ ಪರಾಕ್ರಮಿಗಳು. ತಮ್ಮ ಗೌರವಕ್ಕೋಸ್ಕರ ಬಲಶಾಲಿಗಳಾದ ನಮ್ಮ ಜನರು ಪ್ರತಿಯೊಂದು ಸಂಕಟವನ್ನು ಎದುರಿಸಬಲ್ಲವರಾಗಿದ್ದಾರೆ. ಮತ್ತೆ ಮತ್ತೆ ನಾವು ಇತಿಹಾಸಕ್ಕೆ ಇದರ ಪರಿಚಯ ಮಾಡಿಸಿದ್ದೇವೆ. ಜಗತ್ತಿನ ಯಾವುದೇ ಶಕ್ತಿಯು ನಮ್ಮನ್ನು ನಮ್ಮ ನಿಶ್ಚಿತ ಮಾರ್ಗದಿಂದ ದೂರಮಾಡಲು ಸಾಧ್ಯವಿಲ್ಲವೆಂದು ನಾನು ಅಹಂಕಾರದಿಂದಲ್ಲ, ವಿನಮ್ರತೆಯಿಂದ, ಆಹ್ವಾನದ ರೂಪದಿಂದಲ್ಲ, ಎಚ್ಚರಿಕೆಯ ರೂಪದಿಂದ, ಆತ್ಮವಿಶ್ವಾಸದಿಂದ ಹೇಳಬಯಸುತ್ತೇನೆ. ರಾಷ್ಟ್ರದ ಏಕತೆಗಾಗಿ ಮತ್ತು ಅಖಂಡತೆಗಾಗಿ ಮತ್ತು ಸುರಕ್ಷತೆಗಾಗಿ ನಾವು ಒಂದಕ್ಕಿಂತ ಒಂದು ಮಹತ್ವದ ಬಲಿದಾನಗೈಯಲು ಸಿದ್ಧರಿದ್ದೇವೆ.' ಇದೇ ಭಾಷಣದಲ್ಲಿ ವಾಜಪೇಯಿಯವರು ಒಂದು ಘೋಷಣೆ ಮೊಳಗಿಸಿದರು, 'ಲಾಲ್ ಬಹಾದ್ದೂರ್ ಶಾಸ್ತ್ರಿಯವರು ಹೇಳಿದ್ದರು' ಜೈ ಜವಾನ್ ಜೈ ಕಿಸಾನ್ ಎಂದು. ಸೈನಿಕನಾಗಲೀ ರೈತನಾಗಲೀ ಪರಸ್ಪರ ಬೆರೆಯದಿದ್ದರೆ ಇಬ್ಬರೂ ಅಪೂರ್ಣರು. ಇಬ್ಬರೂ ಅರ್ಧಂಬರ್ಧ ಎಂದೇ ಅರ್ಥ. ನಾನೀಗ ಇದರ ಜೊತೆಗೆ ಹೊಸ ಆಯಾಮವನ್ನು ಜೋಡಿಸುತ್ತೇನೆ, 'ಜೈ ವಿಜ್ಞಾನ್', ಎಂದು. 21ನೇ ಶತಮಾನದಲ್ಲಿ ದೇಶದ ರಕ್ಷಣೆ, ದೇಶದ ವಿಕಾಸವನ್ನು ಗತಿಸಿಹೋದ ಶತಮಾನದ ಸಾಧನಗಳಿಂದ ಕೈಗೊಳ್ಳಲಾಗುವುದಿಲ್ಲ.'</p>
<p>ಕೆಂಪುಕೋಟೆಯ ಪ್ರಾಂಗಣದಿಂದ ತಮ್ಮ ಐತಿಹಾಸಿಕ ಭಾಷಣ ಮಾಡುವಾಗ ಕೊನೆ ಕೊನೆಯಲ್ಲಿ ವಾಜಪೇಯಿಯವರು ಅಧಿಕಾರದ ಅಸಹಾಯಕತೆಯ ಜೊತೆ ಸೆಣಸುತ್ತಿರುವಂತೆ ಕಂಡರು. ಅವರು ಹೇಳಿದರು, 'ಇಂದಿನ ವ್ಯವಸ್ಥೆಯಲ್ಲಿ ನಿರ್ದೋಷಿಯಾದ ಸಂನ್ಯಾಸಿಯನ್ನು ಅಧಿಕಾರದ ಪಿಪಾಸುಗಳು ನೇಣಿಗೆ ಹಾಕುತ್ತಾರೆ ಎಂದು ನಾನು ತಿಳಿದಿದ್ದೇನೆ. ಅಧಿಕಾರದ ಲಾಲಸೆಗೆ ಸಿಲುಕಿ ನಾನು ಎಂದಿಗೂ ಸಿದ್ಧಾಂತಗಳೊಂದಿಗೆ ರಾಜಿಯಾಗಿಲ್ಲವೆಂದು ನಿಮಗೆ ಪ್ರಮಾಣ ಮಾಡುತ್ತೇನೆ. ಭವಿಷ್ಯದಲ್ಲಿ ರಾಜಿಯಾಗಲಾರೆ. ಅಧಿಕಾರದ ಸಹವಾಸ ಹಾಗೂ ವಿರೋಧ ಪಕ್ಷದ ವನವಾಸ ಎರಡೂ ನನ್ನ ಪಾಲಿಗೆ ಒಂದೇ. ಬಜಾರಿನ ವೃತ್ತದಲ್ಲಿ ನಿಂತು ವ್ಯಕ್ತಿಯು ಯೋಚಿಸುವಂತಹ ಕ್ಷಣ ಬದುಕಿನಲ್ಲಿ ಎಂದಾದರೂ ಒಮ್ಮೆ ಬಂದೆ ಬರುತ್ತದೆ.'</p>
<p class="text-center">ಯಾವ ದಾರಿ ಹಿಡಿಯಲಿ?<br /> ಚೌರಸ್ತೆಯಲಿ ಹಾರುತಿದೆ ಬಟ್ಟೆ<br /> ಮಂತ್ರಿಗೆ ಪ್ಯಾದೆಯ ಏಟು ಬಿತ್ತು<br /> ಕೊನೆಯ ಆಟ ಆಡಲೋ ಅಥವಾ<br /> ಪಂದ್ಯದಿಂದ ಸರಿದು ವಿರಕ್ತಿ ಹೊಂದಲೋ?<br /> ಯಾವ ದಾರಿ ಹಿಡಿಯಲಿ?</p>
<p>ಮತ್ತೆ ಅನ್ನಿಸುತ್ತಿದೆ, ಇಲ್ಲ ನಾನು ಪಂದ್ಯದ ಮಧ್ಯದಲ್ಲೇ ಎದ್ದು ವಿರಕ್ತನಾಗಿ ಹೋಗಲಾರೆ. ಸೆಣಸಲೇಬೇಕಾಗುವುದು. ಈ ಕೆಂಪು ಕೋಟೆಯ ಪ್ರಾಂಗಣದಲ್ಲಿ ನಿಂತು ನಾನು ತಮ್ಮಗಳ ಸಮಕ್ಷಮದಲ್ಲಿ ನನ್ನ ಸಂಕಲ್ಪವನ್ನು ಮತ್ತೊಮ್ಮೆ ಮಾರ್ನುಡಿಯುತ್ತೇನೆ.</p>
<p class="text-center">ಸೋಲೊಪ್ಪಲಾರೆ<br /> ಜಗಳ ಕಾಯಲಾರೆ<br /> ಸಮಯದ ಹಣೆಯ ಮೇಲೆ<br /> ಬರೆದು ಅಳಿಸುವೆನು<br /> ಹೊಸ ಹಾಡು ಹಾಡುವೆನು<br /> ಹೊಸ ಹಾಡು ಹಾಡುವೆನು</p>
<p>ಎನ್‍ಡಿಎಯ ಸಮ್ಮಿಶ್ರ ಸರ್ಕಾರವು ಸುಲಲಿತವಾಗಿ ನಡೆದುಕೊಂಡು ಹೋಗುತ್ತಿತ್ತು. ತಮ್ಮ ಸಹೋದ್ಯೋಗಿಗಳಾಗಿದ್ದ ಅದರಲ್ಲೂ ಮುಖ್ಯವಾಗಿ ಜಾರ್ಜ್ ಫರ್ನಾಂಡಿಸ್, ಜಸವಂತ್ ಸಿಂಹ ಮತ್ತು ಪ್ರಮೋದ್ ಮಹಾಜನ್‍ರ ಸಹಕಾರದಿಂದ ವಾಜಪೇಯಿಯವರು ಎಲ್ಲ ಪಾರ್ಟಿಗಳನ್ನು ಜೊತೆಯಲ್ಲಿ ಕರೆದುಕೊಂಡು ಸಾಗುತ್ತಿದ್ದರು. ಸಹಪಕ್ಷಗಳನ್ನು ನಿಭಾಯಿಸುವ ಸಾಮಥ್ರ್ಯವಿದ್ದುದರಿಂದ ಜಾರ್ಜ್ ಫರ್ನಾಂಡಿಸ್‍ರನ್ನು ಎನ್‍ಡಿಎಯ ಸಂಯೋಜಕರನ್ನಾಗಿ ಮಾಡಲಾಯಿತು. ಹೆಚ್ಚು ನಾಯಕರೊಂದಿಗೆ ಜಾರ್ಜ್‍ರವರಿಗೆ ಅತಿ ಹತ್ತಿರದ ಬಾಂಧವ್ಯವಿತ್ತು. ಅವರಲ್ಲಿ ಸಾಂಪ್ರದಾಯಿಕತನ ಇಲ್ಲದಿರುವುದು ತುಂಬಾ ಪ್ರಯೋಜನಕಾರಿಯಾಗಿತ್ತು. ಆದರೂ ಇಷ್ಟೊಂದು ಪಕ್ಷಗಳನ್ನು ಜೊತೆಜೊತೆಯಾಗಿ ಕರೆದೊಯ್ಯುವುದು ಹಾಗೂ ಒಂದೇ ಸಮನೆ ಅವರ ಬಯಕೆಗಳನ್ನು ಪೂರೈಸುವುದು ತುಂಬಾ ಕಠಿಣ ಕಾರ್ಯವಾಗಿತ್ತು. ತನ್ನ ಮೇಲೆ ನಡೆಯುತ್ತಿದ್ದ ವಿಚಾರಣೆಗಳ ಬಗ್ಗೆ ತಮಿಳುನಾಡಿನ ಜಯಲಲಿತಾರವರಿಗೆ ಚಿಂತೆಯಿತ್ತು. ತನ್ನ ಪ್ರತಿಸ್ಪರ್ಧಿಯಾದ ಕರುಣಾನಿಧಿಯು ಮುಖ್ಯಮಂತ್ರಿ ಸ್ಥಾನದಲ್ಲಿ ಕುಳಿತಿರುವುದನ್ನು ನೋಡಿ ಸಹಿಸಲಾಗುತ್ತಿರಲಿಲ್ಲ. ಅವರ ಸಹವರ್ತಿಯಾದ ಸುಬ್ರಹ್ಮಣ್ಯಂ ಸ್ವಾಮಿಯವರಿಗೆ ತನ್ನನ್ನು ಹಣಕಾಸು ಮಂತ್ರಿಯನ್ನಾಗಿ ಮಾಡಲಿಲ್ಲವಲ್ಲವೆಂಬ ಅಸಹನೆ ಒಳಗೊಳಗೇ ಇತ್ತು. ಈ ಸೇಡಿನ ಸಾಲ ತೀರಿಸಲು ಅವರು ಕಾಯುತ್ತಿದ್ದರು. ಸುಬ್ರಹ್ಮಣ್ಯಂ ಸ್ವಾಮಿಯವರಿಗೆ ಈಗ ಜಯಲಲಿತಾರವರ ಮೇಲಿನ ಮೊಕದ್ದಮೆಗಳು ಸಹಾಯಕ್ಕೆ ಬಂದವು. ಅವರು ಜಯಲಲಿತಾ ಮತ್ತು ಸೋನಿಯಾರ ಭೇಟಿಗೆ ಏರ್ಪಾಟು ಮಾಡಿದರು. ಆಕೆಯನ್ನು ವಾಜಪೇಯಿಯವರ ವಿರುದ್ಧ ಎತ್ತಿಕಟ್ಟಿದರು. ಪ್ರಧಾನಮಂತ್ರಿಯಾಗಬೇಕೆನ್ನುವ ಆಕೆಯ ಕನಸಿಗೆ ಕಿಡಿ ಹೊತ್ತಿಸಿ ತುಪ್ಪ ಸುರಿದರು. ಜಯಲಲಿತಾರವರು ಬೆಂಬಲ ಹಿಂಪಡೆದರು. ನಂತರ ನಡೆದ ವಿಶ್ವಾಸ ಮತಯಾಚನೆಯಲ್ಲಿ ವಾಜಪೇಯಿ ಸರ್ಕಾರವು ಒಂದೇ ಒಂದು ಓಟಿನಿಂದ ಸೋತಿತು.</p>
<p>1999ರಲ್ಲಿ ಲೋಕಸಭೆಯಲ್ಲಿ ವಿಶ್ವಾಸಮತದಿಂದ ವಾಜಪೇಯಿಯವರ ಸರ್ಕಾರವು ಸೋಲುತ್ತಿದ್ದಂತೆ ಕಾಂಗ್ರೆಸ್ ಮತ್ತು ಇತರೆ ಪಕ್ಷಗಳು ಸರ್ಕಾರ ರಚಿಸುವ ಪ್ರಯತ್ನವನ್ನು ಚುರುಕುಗೊಳಿಸಿದವು. ಸರ್ಕಾರದಲ್ಲಿ ಭಾಗಿಯಾಗದೇ ನಿಮಗೆ ಬೆಂಬಲ ನೀಡುತ್ತೇವೆ ಎಂದು ರಾಜಕಾರಣದಲ್ಲಿ ಚಾಣಕ್ಯರೆಂದೇ ಹೆಸರಾದ ಲೆಫ್ಟ್ ಪಾರ್ಟಿಯವರಾದ ಸಿಪಿಎಂನ ಹಿರಿಯ ಧುರೀಣರಾದ ಹರಿಕಿಶನ್‍ಸಿಂಹ ಸುರ್ಜಿತ್‍ರವರು ಸ್ವಲ್ಪವೂ ತಡಮಾಡದೆ ಸೋನಿಯಾ ಗಾಂಧಿಯವರಿಗೆ ಹೇಳಿದರು. ಮೇವಿನ ಹಗರಣದಲ್ಲಿ ಸಿಲುಕಿದ್ದ ಆರ್‍ಜೆಡಿಯ ಸುಪ್ರೀಂ ಲಾಲೂಯಾದವರು ಸಹ ಸೋನಿಯಾರವರಿಗೆ ಬೆಂಬಲ ನೀಡುತ್ತೇನೆಂದು ಹೇಳಿದರು. ಬಿಜೆಪಿಯನ್ನು ದೂರವಿಡಲು ಎಲ್ಲಾ ಸೆಕ್ಯುಲರ್ ಪಾರ್ಟಿಗಳು ಒಂದಾಗಿ ಸಮರ್ಥನೆ ನೀಡಲಿವೆ ಎಂದು ಸೋನಿಯಾರವರಿಗೆ ಅರ್ಥವಾಯಿತು. ಅವರ ಸಲಹೆಗಾರರಾದ ಅರ್ಜುನ್‍ಸಿಂಹರೂ ಕೂಡ ಇದೇ ಸಲಹೆ ನೀಡಿದರು. ಆದರೆ ಭಾರತದ ರಾಜಕಾರಣದ ಆಳ ತಿಳಿಯುವುದು ಅಷ್ಟು ಸುಲಭವಾಗಿರಲಿಲ್ಲ. ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರವರು ಒಂದನೇ ತಾರೀಖು ಎಂದು ನಿಗದಿಗೊಳಿಸಿದರು. ಅಷ್ಟರಲ್ಲಿ ಸರ್ಕಾರ ರಚಿಸುತ್ತೇವೆಂದು ಮುಂದೆ ಬಂದ ಪಾರ್ಟಿಗಳೆಲ್ಲ ತಮ್ಮ ತಮ್ಮ ಬಲಾಬಲ ತೋರಿಸಬಹುದಾಗಿತ್ತು. ಏಪ್ರಿಲ್ 20ರಂದು ಸೋನಿಯಾರವರು ರಾಷ್ಟ್ರಪತಿಗಳನ್ನು ಭೇಟಿ ಮಾಡಿದರು. ಭೇಟಿ ಮಾಡಿ ಹೊರಗೆ ಬಂದು ರಾಷ್ಟ್ರಪತಿ ಭವನದ ಪಡಸಾಲೆಯಲ್ಲಿ ನಿಂತು, 'ಸಧ್ಯದಲ್ಲಿ ನಮಗೆ ಬಹುಮತವಿಲ್ಲ ಆದರೂ ರಾಷ್ಟ್ರಪತಿಯವರಲ್ಲಿ ಎರಡು ದಿನಗಳ ಸಮಯಾವಕಾಶ ಕೇಳಿದ್ದೇವೆ. 272ರ ಜಾದೂ ಸಂಖ್ಯೆಯನ್ನು ನಾವೂ ತೋರಿಸಬಲ್ಲೆವು,' ಸೋನಿಯಾರ ಎಣಿಕೆ ತಪ್ಪಾಯಿತು. ಪಕ್ಷಿಗಳೆಲ್ಲ ಹಾರಿ ತಮ್ಮ ಅಂಗಳಕ್ಕೆ ಬರುತ್ತವೆ ಎಂದು ಅವರು ಬಗೆದಿದ್ದರು. ಅದು ಅಪ್ಪಟ ಸುಳ್ಳಾಯಿತು. ಒಂದು ಪಕ್ಷಿಯೂ ಹಾರಿ ಬರಲಿಲ್ಲ.</p>
<p>ಅಂದು ರಾತ್ರಿ ಪಯೋನಿಯರ್ ಎಂಬ ಇಂಗ್ಲೀಷ್ ಪತ್ರಿಕೆಯ ಕಾರ್ಯಕಾರಿ ಸಂಪಾದಕರಾದ ಎ. ಸೂರ್ಯಪ್ರಕಾಶರು ಮುಖಪುಟಕ್ಕೋಸ್ಕರ 'ಹೋಂ ರೂಲ್, ನೋ ಟು ರೋಂ ರೂಲ್, ಮಿಸ್ಟರ್ ಪ್ರೆಸಿಡೆಂಟ್' ಎಂಬ ವಿಶ್ಲೇಷಣಾತ್ಮಕ ಲೇಖನ ಬರೆದು ಪಯೋನಿಯರ್ ಪ್ರಧಾನ ಸಂಪಾದಕರಾದ ಚಂದನ್‍ಮಿತ್ರರಿಗೆ ಕಳುಹಿಸಿದರು. 'ಸೋನಿಯಾರವರು ಪ್ರಧಾನಿಯಾಗಲು ಹಾಗೂ ಸರ್ಕಾರ ರಚಿಸಲು ಸಂಪೂರ್ಣ ಸಿದ್ಧತೆ ಮಾಡಿಕೊಂಡು ಬಿಟ್ಟಿದ್ದಾರೆ. ಇದು ಮುದ್ರಣವಾಗಿ ಆ ಕಡೆ ಸರ್ಕಾರವೂ ರಚನೆಯಾದರೆ, ಪಾಯನಿರ್‍ನ್ನು ಮುಚ್ಚುವುದನ್ನು ತಡೆಯಲು ಯಾರಿಂದಲೂ ಸಾಧ್ಯವಾಗುವುದಿಲ್ಲ. ಐನೂರಕ್ಕಿಂತಲೂ ಹೆಚ್ಚು ಜನ ಕೆಲಸ ಕಳೆದುಕೊಳ್ಳುತ್ತಾರೆ.' ಎಂದು ಚಂದನ್‍ಮಿತ್ರರು ಈ ಲೇಖನವನ್ನು ಓದಿ ಹೇಳಿದರು. ಆಗ ಸೂರ್ಯಪ್ರಕಾಶರು, 'ಐನೂರು ಜನ ನಿರುದ್ಯೋಗಿಗಳಾಗುವುದರ ಹೊಣೆಯನ್ನು ಹೊರಲು ನಾನು ಸಿದ್ಧನಿಲ್ಲ. ಈ ಲೇಖನ ಹಾಗೇ ಇರಲಿ ಬಿಡಿ.' ಎಂದರು. ಸೂರ್ಯಪ್ರಕಾಶರು ತಮ್ಮ ಕಾರ್ಯದಲ್ಲಿ ಮಗ್ನರಾದರು. ಸುಮಾರು ಒಂದು ಗಂಟೆ ತರುವಾಯ ಮತ್ತೆ ಅವರು ಚಂದನ್‍ಮಿತ್ರರ ಬಳಿ ಹೋಗಿ 'ಈ ಲೇಖನವನ್ನು ಸಂಪಾದಕೀಯ ವಿಭಾಗದಲ್ಲಿ ಹಾಕಿದರೆ ಏನು ತೊಂದರೆ?' ಎಂದು ಹೇಳಿದರು. ಲೇಖನ ಮಾರನೇ ದಿನ ಪ್ರಕಟವಾಯಿತು. ಸಾಕಷ್ಟು ಗಲಾಟೆಯಾಯಿತು. ಅಂದು ಸೂರ್ಯಪ್ರಕಾಶರು ಆಡ್ವಾಣಿಯವರನ್ನು ಭೇಟಿ ಮಾಡಿದರು. ಇವತ್ತು ಮಾತ್ರ ನಿಮ್ಮ ಲೇಖನದ್ದೇ ಚರ್ಚೆ ಇರುತ್ತದೆ ಎಂದರು. ಇದಾದ ನಂತರ ಸೂರ್ಯಪ್ರಕಾಶರು ಈ ವಿಷಯಕ್ಕೆ ಸಂಬಂಧಿಸಿದಂತೆ ಸರಣಿ ಲೇಖನಗಳನ್ನೆ ಪಯೋನಿಯರ್‍ನಲ್ಲಿ ಬರೆದರು. ಸೋನಿಯಾರವರ ವಿದೇಶೀ ಮೂಲದ ಬಗ್ಗೆ ತಮ್ಮ ಅಭಿಪ್ರಾಯವೇನು ಎಂದು ಯಾರೋ ಒಬ್ಬರು ವಾಜಪೇಯಿಯವರಿಗೆ ಕೇಳಿದಾಗ ವಾಜಪೇಯಿಯವರು ಹೀಗೆ ಹೇಳಿದರು, 'ಸೂರ್ಯಪ್ರಕಾಶರು ಇತ್ತೀಚೆಗೆ ಬರೆಯುತ್ತಿದ್ದಾರೆ. ನೋಡಬೇಕು ಏನಾಗುವುದೋ ಎಂದು.' ವ್ಯಕ್ತಿಗತ ಪ್ರಹಾರ ಮಾಡುವವರ ಸಾಲಿಗೆ ವಾಜಪೇಯಿಯವರು ಸೇರಿದವರಲ್ಲ. ಸೋನಿಯಾಗಾಂಧಿಯವರ ವಿದೇಶೀ ಮೂಲದ ವಿಷಯದ ಬಗ್ಗೆ ಅವರೆಂದೂ ಯಾವುದೇ ಟೀಕೆ ಮಾಡಲಿಲ್ಲ.</p>
<p>'ಲಾಲ್‍ಜೀಯವರೇ ಒಳ್ಳೆಯ ಸುದ್ದಿಯೊಂದನ್ನು ತಮಗೆ ಹೇಳಬೇಕಿದೆ. ಅದೆಂದರೆ ಸೋನಿಯಾಗಾಂಧಿಯವರು ಸರ್ಕಾರ ರಚಿಸಲಾರರು.' ಎಂದು ಏಪ್ರಿಲ್ 21ರ ರಾತ್ರಿ ಎನ್‍ಡಿಎಯ ಸಂಯೋಜಕರಾದ ಜಾರ್ಜ್ ಫರ್ನಾಂಡಿಸ್‍ರವರು ಆಡ್ವಾಣಿಯವರಿಗೆ ಫೋನು ಮಾಡಿದರು. 'ತಮಗೆ ಇದು ಹೇಗೆ ತಿಳಿಯಿತು?' ಎಂದು ಆಡ್ವಾಣಿಯವರು ಕೇಳಿದರು. 'ಯಾರೋ ಒಬ್ಬ ಮುಖ್ಯವಾದ ವ್ಯಕ್ತಿ ತಮ್ಮನ್ನು ಭೇಟಿ ಮಾಡಲು ಬಯಸುತ್ತಿದ್ದಾರೆ. ನಾಳೆ ಅವರೊಡನೆ ಭೇಟಿಯಾಗುತ್ತದೆ. ಈ ಭೇಟಿ ನನ್ನ ಮನೆಯಲ್ಲಾಗಲೀ ಅಥವಾ ತಮ್ಮ ಮನೆಯಲ್ಲಾಗಲೀ ಆಗುವುದಿಲ್ಲ. ಜಯಾ ಜೇಟ್ಲಿಯವರ ಮನೆಯಲ್ಲಿ ನಾವೆಲ್ಲ ಸೇರೋಣ. ಅವರ ಗಾಡಿಯಲ್ಲಿ ಜಯಾರವರು ತಮ್ಮನ್ನು ಕರೆದುಕೊಂಡು ಬರುವರು' ಎಂದು ಜಾರ್ಜ್ ಹೇಳಿದರು.</p>
<p>ಮಾರನೇದಿನ ಆಡ್ವಾಣಿಯವರು ಜಯಾಜೇಟ್ಲಿಯವರ ಜೊತೆ ಅವರ ಮನೆ ತಲುಪಿದಾಗ ಅಲ್ಲಿ ಜಾರ್ಜ್ ಫರ್ನಾಂಡಿಸ್‍ರು ತಮ್ಮ ಹಳೆಯ ಮಿತ್ರರಾದ ಸಮಾಜವಾದಿ ಪಾರ್ಟಿಯ ನಾಯಕರಾದ ಮುಲಾಯಂಸಿಂಹ ಯಾದವ್ ಜೊತೆ ಕೂತಿದ್ದರು. 'ಲಾಲ್‍ಜಿಯವರೇ ಯಾವುದೇ ಕಾರಣಕ್ಕೂ ಮುಲಾಯಂರವರಾಗಲೀ, ಅವರ ಸಂಸದರುಗಳಾಗಲೀ ಯಾವುದೇ ಸ್ಥಿತಿಯಲ್ಲೂ ಸೋನಿಯಾರವರು ಪ್ರಧಾನಿಯಾಗಲು ಬಿಡುವುದಿಲ್ಲ. ಎಂದು ನಾನು ಭರವಸೆ ಕೊಡುತ್ತೇನೆ. ಇಗೋ....ತಾವೇ ಸ್ವತಃ ಅವರ ಹತ್ತಿರ ಮಾತಾಡಿ.' ಎಂದು ಜಾರ್ಜ್‍ರು ಹೇಳಿದರು.</p>
<p>'ಆಡ್ವಾಣಿಯವರೇ....ಸೋನಿಯಾರವರಿಗೆ ನಾನು ಬೆಂಬಲ ಕೊಡುವುದಿಲ್ಲ ಎಂದು ಘೋಷಿಸುತ್ತೇನೆ. ಆದರೆ ಒಂದೇ ಷರತ್ತು. ಅದೇನೆಂದರೆ ಎನ್‍ಡಿಎ ಕೂಡ ಮತ್ತೆ ಸರ್ಕಾರ ರಚಿಸುವ ಮಾತಾಡಬಾರದು. ನಾವು ಚುನಾವಣೆ ಬಯಸುತ್ತೇವೆ' ಎಂದು ಮುಲಾಯಂ ಸಿಂಹರು ಹೇಳಿದರು.</p>
<p>'ಧನ್ಯವಾದಗಳು' ಎಂದು ಹೇಳುತ್ತಾ ಆಡ್ವಾಣಿಯವರು ನುಡಿದರು. 'ಎನ್‍ಡಿಎನಲ್ಲೂ ಕೂಡ ಹೆಚ್ಚು ಮಂದಿಗೆ ಸರ್ಕಾರ ರಚಿಸುವುದು ಇಷ್ಟವಿಲ್ಲ. ಎಲ್ಲರೂ ಚುನಾವಣೆ ಬಯಸುತ್ತಿದ್ದಾರೆ. 1999ರ ಏಪ್ರಿಲ್ 23ರಂದು ಮುಲಾಯಂಸಿಂಹರು ಸೋನಿಯಾಗಾಂಧಿಯವರು ಸರ್ಕಾರ ರಚಿಸುವ ಪ್ರಯತ್ನಗಳಿಗೆ ಲಗಾಮು ಹಾಕಿದರು. ಸೋನಿಯಾಗಾಂಧಿಯವರ ನೇತೃತ್ವದಲ್ಲಿ ಸರ್ಕಾರ ರಚಿಸುವುದರ ಪರವಾಗಿ ನಾವಿಲ್ಲ ಎಂದು ಸ್ಪಷ್ಟವಾಗಿ ಹೇಳಿದರು. ಪ್ರಧಾನಮಂತ್ರಿ, ರಾಷ್ಟ್ರಪತಿ ಅಥವಾ ಉಪರಾಷ್ಟ್ರಪತಿ ಸ್ಥಾನಗಳು ಭಾರತದಲ್ಲಿ ಹುಟ್ಟಿರುವವರಿಗೆ ಮಾತ್ರವೇ ಕೊಡಬೇಕು ಎಂಬುದು ಮುಲಾಯಂಸಿಂಹರ ವಾದವಾಗಿತ್ತು. ಬೆಂಬಲ ನೀಡುತ್ತಿರುವ ಪಕ್ಷಗಳನ್ನು ಬೇಕಾದರೆ ಕಾಂಗ್ರೆಸ್ಸು ಸರ್ಕಾರದಲ್ಲಿ ಸೇರಿಸಿಕೊಳ್ಳಲಿ ಅಥವಾ ಇತರೆ ಪಕ್ಷಗಳ ಸರ್ಕಾರಕ್ಕೆ ಅದು ಹೊರಗಿನಿಂದ ಬೆಂಬಲ ನೀಡಲಿ ಪರವಾಗಿಲ್ಲ ಎಂದರು. ಈ ಮಾತಿಗೆ ಇತರೆ ಕೆಲವು ಪಕ್ಷಗಳೂ ಕೂಡ ಧ್ವನಿಗೂಡಿಸಿ ಮುಲಾಯಂರ ಜೊತೆ ಸೇರಿದವು. ಪಶ್ಚಿಮ ಬಂಗಾಳದ ಭದ್ರಲೋಕದ ನಾಯಕರಾದ ಜ್ಯೋತಿ ಬಸುರವರನ್ನು ಪ್ರಧಾನಮಂತ್ರಿ ಮಾಡಲಾಗುವುದೆಂದು ಸಲಹೆ ಸೂಚನೆಗಳ ಪರಾಮರ್ಶೆಯ ನಂತರ ನಿರ್ಧರಿಸಲಾಯಿತು. ಆದರೆ ಕಾಂಗ್ರೆಸ್ಸಿಗೆ ಇದು ರುಚಿಸಲಿಲ್ಲ. ಅಲ್ಲಿಯವರೆಗೆ ಕಾಂಗ್ರೆಸ್ಸು ತನ್ನ ಪಂಚಮಡಿಯ 'ಏಕಲಾ ಚಲೋರೇ' ಗೊತ್ತುವಳಿಯ ದಾರಿಯಲ್ಲಿ ನಡೆಯಬಯಸುತ್ತಿತ್ತು. 1998ರ ಸೆಪ್ಟೆಂಬರ್‍ನಲ್ಲಿ ಕಾಂಗ್ರೆಸ್ಸು ಮಧ್ಯಪ್ರದೇಶದ ಪಂಚಮಡಿಯಲ್ಲಿ ನಡೆದ ಸಭೆಯಲ್ಲಿ ತೀರ ಅವಶ್ಯಕತೆ ಇದ್ದರೆ ಮಾತ್ರ ಇತರೆ ಪಕ್ಷಗಳೊಂದಿಗೆ ಹೊಂದಾಣಿಕೆ ಮಾಡಿಕೊಳ್ಳಲಾಗುವುದು ಎಂದು ಒಂದು ಗೊತ್ತುವಳಿಯನ್ನು ಮಂಡಿಸಿತ್ತು. ಮತ್ತೆ ಸಿಪಿಎಂ ಕೂಡ ಜ್ಯೋತಿ ಬಸು ಪ್ರಧಾನಮಂತ್ರಿಯಾಗುವುದಕ್ಕೆ ಸಮ್ಮತಿ ಸೂಚಿಸಲಿಲ್ಲ. ನಂತರದ ದಿನಗಳಲ್ಲಿ ಸ್ವತಃ ಜ್ಯೋತಿ ಬಸುರವರು ಇದನ್ನು ಪಾರ್ಟಿಯ ಐತಿಹಾಸಿಕ ಎಡವಟ್ಟು ಎಂದು ಕರೆದರು.</p>
<p>ಎಪ್ರಿಲ್ 25ರಂದು ಸೋನಿಯಾಗಾಂಧಿಯವರು ನಮ್ಮ ಬಳಿ ಬಹುಮತ ಇಲ್ಲ ಹಾಗೂ ಮೂರನೇ ಮೋರ್ಚಾಗೆ ನಾವು ಬೆಂಬಲ ನೀಡುವುದಿಲ್ಲ ಎಂದು ರಾಷ್ಟ್ರಪತಿಯವರಿಗೆ ಪತ್ರ ಬರೆದರು. ಅದೇ ರಾತ್ರಿ ಪ್ರಧಾನಮಂತ್ರಿ ವಾಜಪೇಯಿಯವರು ರಾಷ್ಟ್ರಪತಿಯವರನ್ನು ಭೇಟಿ ಮಾಡಿದರು.</p>
<p>ಬಿಜೆಪಿಯೇತರ ಪಕ್ಷಗಳು ಸರ್ಕಾರ ರಚಿಸುವ ಸ್ಥಿತಿಯಲ್ಲಿರಲಿಲ್ಲ ಹಾಗೂ ಬಿಜೆಪಿ ನೇತೃತ್ವದ ಸಮ್ಮಿಶ್ರ ಪಕ್ಷದಲ್ಲೂ ಕೂಡ ಬಹುಮತವಿರಲಿಲ್ಲ. ಇಂಥ ಪರಿಸ್ಥಿತಿಯಲ್ಲಿ ಸ್ಥಿರಸರ್ಕಾರ ರಚಿಸುವುದು ಅಸಾಧ್ಯವೆಂದು ರಾಷ್ಟ್ರಪತಿಯವರಿಗೆ ಮನವರಿಕೆಯಾಗಿದೆ. ಆದ್ದರಿಂದ ಲೋಕಸಭೆಯನ್ನು ವಿಸರ್ಜಿಸುವುದನ್ನು ಬಿಟ್ಟು ಬೇರೆ ದಾರಿಯಿಲ್ಲ. ಇದರ ಬಗ್ಗೆ ಕ್ಯಾಬಿನೆಟ್ಟಿನಲ್ಲಿ ವಿಚಾರ ಮಾಡಲಾಗುವುದೆಂದು ಪ್ರಧಾನಿಗಳು ಹೇಳಿದ್ದಾರೆ ಎಂದು ಏಪ್ರಿಲ್ 26ಕ್ಕೆ ರಾಷ್ಟ್ರಪತಿ ಭವನವು ಪ್ರಕಟಿಸಿತು.</p>
<p>ಮಾರನೇ ದಿನ ವಾಜಪೇಯಿಯವರು ಆಡ್ವಾಣಿ, ಜಾರ್ಜ್ ಫರ್ನಾಂಡಿಸ್, ಜಸವಂತ ಸಿಂಹ, ಪ್ರಮೋದ್ ಮಹಾಜನ್ ಹಾಗೂ ಮುರಸೋಳಿ ಮಾರನ್‍ರವರ ಜೊತೆಯಲ್ಲಿ ಸಭೆ ನಡೆಸಿ ಅಭಿಪ್ರಾಯ ವ್ಯಕ್ತಪಡಿಸಿ ರಾಷ್ಟ್ರಪತಿಯವರ ಪತ್ರದ ಬಗ್ಗೆ ಚರ್ಚಿಸಿದರು. ಆ ಚರ್ಚಾಂಶಗಳೆಂದರೆ, 'ವಿಶ್ವಾಸ ಮತದ ನಂತರವೂ ಬಿಜೆಪಿ ಹತ್ತಿರ 269 ಓಟುಗಳಿದ್ದವು. ಕಾಂಗ್ರೆಸ್ಸಿನ ಬಳಿ 233 ಓಟುಗಳಿವೆ. ಇದಕ್ಕಿಂತಲೂ ಹಿಂದೆ 1991ರ ಜೂನ್‍ನಲ್ಲಿ ಸರ್ಕಾರವನ್ನು ವಿರೋಧ ಪಕ್ಷದವರು ಅವಿಶ್ವಾಸದ ಬೇಡಿಕೆಯನ್ನು ಎಲ್ಲಿಯವರೆಗೆ ಮಾಡಲಿಲ್ಲವೊ ಅಲ್ಲಿಯವರೆಗೆ ನರಸಿಂಹರಾವ್‍ರವರ ಅಲ್ಪಮತದ ಸರ್ಕಾರವನ್ನು ಮುಂದುವರೆಸಲು ರಾಷ್ಟ್ರಪತಿ ಆರ್. ವೆಂಕಟರಾಮನ್‍ರವರು ಅನುಮತಿ ನೀಡಿದ್ದರು. ವೋಟಿಂಗ್‍ನಲ್ಲಿ ಸರ್ಕಾರವು ಸೋಲಲಿಲ್ಲ.' ಸಭೆಯ ನಂತರ ಕ್ಯಾಬಿನೆಟ್ಟು ರಾಷ್ಟ್ರಪತಿಯವರ ಇಂಗಿತದಂತೆ ಲೋಕಸಭೆಯನ್ನು ವಿಸರ್ಜಿಸುವುದಕ್ಕೆ ಅನುಮೋದನೆ ನೀಡಿತು. ಅದರಂತೆ ಹನ್ನೆರಡನೇ ಲೋಕಸಭೆ ವಿಸರ್ಜನೆಯಾಯಿತು. ರಾಷ್ಟ್ರಪತಿಯವರು ಚುನಾವಣೆಗಳು ಮುಗಿಯುವವರೆಗೂ ಸರ್ಕಾರವು ಚಾಲ್ತಿಯಲ್ಲಿರಬೇಕೆಂದು ಹಾಗೂ ಅದರ ನೇತೃತ್ವ ವಹಿಸಿಕೊಂಡಿರಬೇಕೆಂದು ವಾಜಪೇಯಿಯವರಿಗೆ ಆದೇಶಿಸಿದರು.</p>
<p>ಕೇವಲ ಒಂದೇ ಒಂದು ಓಟಿನಿಂದ ಸೋತ ಬಿಜೆಪಿಯು ಚುನಾವಣೆಯಲ್ಲಿ ಇದನ್ನೇ ಮುಖ್ಯ ವಿಷಯವನ್ನಾಗಿಸಿಕೊಳ್ಳಲು ನಿರ್ಧರಿಸಿತು. ಕಾಂಗ್ರೆಸ್ಸು ಒಂದೇ ಒಂದು ಓಟಿನಿಂದ ವಾಜಪೇಯಿಯವರ ಸರ್ಕಾರವನ್ನು ಉರುಳಿಸಿತು. ಈ ನಿಮ್ಮ ಒಂದು ಓಟು ಮತ್ತೆ ವಾಜಪೇಯಿ ಸರ್ಕಾರವನ್ನು ಅಧಿಕಾರಕ್ಕೆ ತರುತ್ತದೆ ಎಂದು ಬಿಜೆಪಿ ಜನರ ಮುಂದೆ ಹೇಳಿತು.</p>
<p>1999ರ ಚುನಾವಣೆಗಳಲ್ಲಿ ಬಿಜೆಪಿಯು ರಕ್ಷಣೆ, ಸ್ಥಿರತೆ ಮತ್ತು ವಿಕಾಸಗಳನ್ನು ಮುಖ್ಯ ಸಂಕಲ್ಪಗಳನ್ನಾಗಿ ಮಾಡಿಕೊಂಡಿದ್ದರ ಜೊತೆಜೊತೆಗೆ ಕಾಂಗ್ರೆಸ್ಸಿನ ಅಧ್ಯಕ್ಷೆಯಾದ ಸೋನಿಯಾರವರ ವಿದೇಶೀ ಮೂಲವನ್ನು ಮುಖ್ಯ ಚುನಾವಣಾ ವಿಷಯವಾಗಿ ಮಾಡಿಕೊಂಡಿತು. ಈ ಚುನಾವಣೆಗಿಂತ ಮೊದಲೇ ಸಮಾಜವಾದಿ ಪಾರ್ಟಿಯ ನಾಯಕರಾದ ಮುಲಾಯಂಸಿಂಹರು, 7. ರೇಸ್ ಕೋರ್ಸ್ ರೋಡಿಗೆ ಸೋನಿಯಾಗಾಂಧಿಯವರು ಬರುವುದಕ್ಕೆ ತಡೆಯೊಡ್ಡಿದರು.</p>
<p>ಒಂದು ವೇಳೆ ನಮ್ಮ ಪಕ್ಷವೇನಾದರೂ ಅಧಿಕಾರಕ್ಕೆ ಬಂದರೆ ಭಾರತೀಯ ಮೂಲದವರನ್ನೇ ಅಧಿಕಾರದಲ್ಲಿ ಕೂರಿಸಲಾಗುವುದು. ಈ ರೀತಿ ನಡೆದುಕೊಳ್ಳುವುದಕ್ಕೋಸ್ಕರ ಒಂದು ಕಾನೂನು ರಚಿಸಲಾಗುವುದು. ಎಂದು ತನ್ನ ಚುನಾವಣಾ ಪೂರ್ವ ಪ್ರಣಾಳಿಕೆಯಲ್ಲಿ ಘೋಷಿಸುತ್ತ ಎನ್‍ಡಿಎ ಮಾತುಕೊಟ್ಟಿತು. ಇದರಿಂದ ಸೋನಿಯಾ ಗಾಂಧಿಯವರು ಪ್ರಧಾನಮಂತ್ರಿಯಾಗುವುದನ್ನು ತಪ್ಪಿಸುವ ವಾತಾವರಣವನ್ನು ನಿರ್ಮಾಣ ಮಾಡಲಾಯಿತು. ತೆಲುಗುದೇಶಂನ ಚಂದ್ರಬಾಬು ನಾಯ್ಡುರವರು ಕೂಡ ಇದಕ್ಕೆ ಬೆಂಬಲ ಸೂಚಿಸಿದ್ದರು. ವಾಜಪೇಯಿಯವರಂತೂ ಯಾವತ್ತೂ ಸೋನಿಯಾರವರ ಬಗ್ಗೆ ವ್ಯಕ್ತಿಗತ ನಿಂದನೆ ಮಾಡಲಿಲ್ಲ. ಆದರೆ ಸೋನಿಯಾರವರಿಗೆ ತನ್ನ ಕಾಂಗ್ರೆಸ್ ಪಾರ್ಟಿಯಿಂದಲೇ ಬಹಳ ಹೊಡೆತ ಬಿತ್ತು. ಕಾಂಗ್ರೆಸ್ಸಿನ ಹಿರಿಯ ನಾಯಕರೂ ಹಾಗೂ ಮಾಜಿ ರಕ್ಷಣಾಮಂತ್ರಿಗಳೂ ಆದ ಶರದ್ ಪವಾರ್, ಲೋಕಸಭಾ ಅಧ್ಯಕ್ಷರಾಗಿದ್ದ ಪಿ.ಎ. ಸಂಗ್ಮಾ ಹಾಗೂ ತಾರೀಖ್ ಅನ್ವರ್ ಕಾಂಗ್ರೆಸ್ ಅಧ್ಯಕ್ಷರಿಗೇ ಪತ್ರ ಬರೆದು ಅವರ ವಿದೇಶೀ ಮೂಲದ ವಿಷಯವನ್ನು ಕೆದಕಿದರು. ತನ್ನ ಚುನಾವಣಾ ಪ್ರಣಾಳಿಕೆಯಲ್ಲಿ ಕಾಂಗ್ರೆಸ್, ರಾಷ್ಟ್ರಪತಿ, ಉಪರಾಷ್ಟ್ರಪತಿ ಹಾಗೂ ಪ್ರಧಾನಮಂತ್ರಿ ಸ್ಥಾನಗಳಿಗೆ ಭಾರತೀಯ ಮೂಲದವರನ್ನು ಮಾತ್ರವೇ ಕೂರಿಸುವಂತೆ ಸಂವಿಧಾನದಲ್ಲಿ ತಿದ್ದುಪಡಿ ಮಾಡಲಾಗುವುದೆಂದು ಘೋಷಣೆ ಮಾಡಬೇಕೆಂದು ಆ ಪತ್ರದಲ್ಲಿ ಅವರೆಲ್ಲ ಬರೆದರು. ಈ ಮೂವರನ್ನು ಕಾಂಗ್ರೆಸ್ಸು ತನ್ನ ಪಾರ್ಟಿಯಿಂದ ಕಿತ್ತು ಹಾಕಿತು. ಶರದ್ ಪವಾರರು ಪ್ರತ್ಯೇಕವಾದ ನ್ಯಾಷನಲಿಸ್ಟ್ ಕಾಂಗ್ರೆಸ್ ಪಾರ್ಟಿ ಕಟ್ಟಿದರು. ಮಹಾರಾಷ್ಟ್ರದಲ್ಲಾಗಲೀ, ಕೇಂದ್ರದಲ್ಲಾಗಲೀ ಅವರು ಕಾಂಗ್ರೆಸ್‍ಗೆ ತಮ್ಮ ಬೆಂಬಲ ನೀಡಲಿಲ್ಲ. ಅವರೂ ಕೂಡ ಮಂತ್ರಿಯೂ ಆಗಿದ್ದರು.</p>
<p>ಸರ್ಕಾರ ಉರುಳಿದ ನಂತರ ಜೂನ್‍ನಲ್ಲೇ ಚುನಾವಣೆಗಳು ನಡೆದುಬಿಡುತ್ತಿದ್ದವು. ಆದರೆ ಮಳೆಗಾಲ ಬಂದಿತ್ತು. ಸೆಪ್ಟೆಂಬರ್, ಅಕ್ಟೋಬರ್‍ನಲ್ಲಿ ಓಟಿಂಗ್ ನಡೆಸಲು ಚುನಾವಣಾ ಆಯೋಗವು ನಿಶ್ಚಯಿಸಿತು. ಸುಬ್ರಹ್ಮಣ್ಯಂ ಸ್ವಾಮಿಯವರ ರಣನೀತಿ ಕೆಲಸಕ್ಕೆ ಬಂದಿತು. ಅವರು ಮುಂದೆ ಬಿಜೆಪಿ ಸೇರಿಬಿಟ್ಟರು.</p>
<p>ವಿಶ್ವಾಸಮತ ಮಂಡನೆಯಲ್ಲಿ ಸೋತ ನಂತರ ವಾಜಪೇಯಿಯವರ ಹಂಗಾಮಿ ಸರ್ಕಾರವು ಕಾರ್ಗಿಲ್ ಯುದ್ಧದಲ್ಲಿ ಜಯಗಳಿಸಿತ್ತು. ದೇಶದಾದ್ಯಂತ ಉತ್ಸಾಹದ ವಾತಾವರಣವಿತ್ತು. ಮೊತ್ತಮೊದಲಿಗೆ ಟೆಲಿವಿಷನ್ ಚಾನಲ್‍ಗಳಲ್ಲಿ ಬಿತ್ತರವಾದ ಯುದ್ಧದ ಜಯವು ವಾಜಪೇಯಿಯವರ ವರ್ಚಸ್ಸನ್ನು ಮತ್ತಷ್ಟು ಹೆಚ್ಚಿಸಿತು. 1971ರಲ್ಲಿ ನಡೆದ ಯುದ್ಧದಲ್ಲಿ ದೊರೆತ ಗೆಲುವನ್ನು ಈ ಗೆಲುವು ಸರಿಗಟ್ಟದೇ ಇದ್ದರೂ ಎನ್‍ಡಿಎ ಮತ್ತೆ ಸರ್ಕಾರ ರಚಿಸುವ ಸಾಮಥ್ರ್ಯ ಪಡೆಯುವುದೆಂದು ಸ್ಪಷ್ಟವಾಯಿತು.</p>
<p>1999ರ ಆಗಸ್ಟ್ 15. ಕೆಂಪುಕೋಟೆಯ ಪ್ರಾಂಗಣದಲ್ಲಿ ಮಾಡಿದ ಅಟಲ್ ಬಿಹಾರಿ ವಾಜಪೇಯಿಯವರ ಭಾಷಣದಲ್ಲಿ ಕಾರ್ಗಿಲ್ ಗೆಲುವಿನ ಕೆಚ್ಚಿತ್ತು. ಕೆಂಪುಕೋಟೆಯ ಪ್ರಾಂಗಣದಲ್ಲಿ ಮುಂದಿನ ಸಾರಿ ಭಾಷಣ ಮಾಡುವಾಗ ಕಾರ್ಗಿಲ್ ಯುದ್ಧದ ಈ ಉತ್ಸಾಹ, ಗೆಲುವು ಹಾಗೂ ಕೆಚ್ಚನ್ನು ನೆನಪಿಸಬೇಕಾದ ಅವಶ್ಯಕತೆಯಿದೆ ಎಂದು ಅವರಿಗೆ ಅನ್ನಿಸಿತು.</p>
<p>'ಮಾತೃಭೂಮಿಯನ್ನು ಶತ್ರುಗಳಿಂದ ಬಿಡಿಸುವುದಕ್ಕೋಸ್ಕರ ಕಾರ್ಗಿಲ್‍ನಲ್ಲಿ ಅದ್ಭುತವಾದ ಶೌರ್ಯ, ಪರಾಕ್ರಮ ಮೆರೆದು ಪ್ರಾಣವನ್ನೆ ಬಲಿತೆತ್ತ ನಮ್ಮ ಪದಾತಿ ಹಾಗೂ ವಾಯುಸೇನೆಯ ಎಲ್ಲ ಬಹಾದ್ದೂರ್ ಸೈನಿಕರುಗಳಿಗೆ, ಆಫೀಸರುಗಳಿಗೆ ಹಾಗೂ ಎಲ್ಲರಿಗೆ ಶ್ರದ್ಧಾಂಜಲಿ ಅರ್ಪಿಸುತ್ತೇನೆ.' ತಮ್ಮವರ ಪಾರ್ಥಿವ ಶರೀರವನ್ನು ಸ್ವೀಕರಿಸುತ್ತ 'ನಮ್ಮ ಕಣ್ಣುಗಳಲ್ಲಿ ಕಣ್ಣೀರಿಲ್ಲ. ಹೃದಯದಲ್ಲಿ ಗರ್ವವಿದೆ' ಎಂದು ಹೇಳುತ್ತಿರುವ ಬಲಿದಾನಗೊಂಡ ಸೈನಿಕರ ಪರಿವಾರದವರನ್ನು ನಾವು ಹೇಗೆ ಮರೆಯಲು ಸಾಧ್ಯ? ಇದ್ದ ಒಬ್ಬನೇ ಮಗನನ್ನು ಕಳೆದುಕೊಂಡು ದುಃಖತಪ್ತಳಾದ ಆ ಮಹಾತಾಯಿಯನ್ನು ನಾವು ಮರೆಯುವುದಾದರೂ ಹೇಗೆ....? ಇನ್ನೊಬ್ಬ ಮಗನಿದ್ದಿದ್ದರೆ ಅವನನ್ನೂ ಕೂಡ ದೇಶಕ್ಕೆ ಅರ್ಪಣೆ ಮಾಡುತ್ತಿದ್ದೆ ಎಂದು ಅವಳು ಹೇಳುತ್ತಿದ್ದಾಳೆ....!'</p>
<p>ಸಾಮಾನ್ಯ ಮನುಷ್ಯನ ನಾಡಿಮಿಡಿತವನ್ನು ವಾಜಪೇಯಿಯವರು ಚೆನ್ನಾಗಿ ತಿಳಿದಿದ್ದರು. ಅವರು ಹೇಳಿದರು, 'ಯುದ್ಧ ನಡೆಯುವಾಗ ಹಾಗೂ ಅದಾದ ಸ್ವಲ್ಪ ದಿನಗಳ ತನಕ ಮಾತ್ರ ನಾವು ಸೈನಿಕರನ್ನು ನೆನೆಯುತ್ತೇವೆ. ಅವರಿಗೆ ಗೌರವ ಕೊಡುತ್ತೇವೆ. ಕಾಲ ಸರಿಯುತ್ತಿದ್ದಂತೆ ಅವರನ್ನು ಮರೆಯುತ್ತೇವೆ. ಕಳೆದ ಯುದ್ಧದಲ್ಲಿ ಪ್ರಾಣವನ್ನೇ ತೆತ್ತು ಹೋರಾಡಿದ, ಗಾಯಗೊಂಡ, ದೇಹದ ಅವಯವಗಳನ್ನು ಕಳೆದುಕೊಂಡ ಸೈನಿಕರನ್ನು ನಾವು ಮರೆತೆವು. ಇದು ನಿಜಕ್ಕೂ ವಿಷಾದದ ಸಂಗತಿಯಾಗಿದೆ. ಈಗ ಆ ರೀತಿ ನಡೆದುಕೊಳ್ಳಲಾಗದು ಎಂದು ನಾನು ನಿಮಗೆ ಪ್ರಮಾಣ ಮಾಡುತ್ತೇನೆ.'</p>
<p>ತಮ್ಮ ಈ ವಾಗ್ದಾನವನ್ನು ವಾಜಪೇಯಿಯವರು ಪೂರ್ಣಗೊಳಿಸಿದರು. ವಾಜಪೇಯಿಯವರ ಕಾಲದಲ್ಲೇ ಸೈನಿಕರಿಗಾಗಿ ಮತ್ತು ಅವರ ಪರಿವಾರದವರಿಗೆ ಅನೇಕ ಯೋಜನೆಗಳನ್ನು ಶುರುಮಾಡಲಾಯಿತು. ಮೊದಲು ತಂದ ಯೋಜನೆಯೆಂದರೆ, ಹುತಾತ್ಮ ಯೋಧನ ಪಾರ್ಥಿವ ಶರೀರವನ್ನು ಗೌರವಾದರಗಳಿಂದ ಅವನ ಮನೆತನಕ ಕೊಂಡೊಯ್ಯುವುದು. ಆಯಕಟ್ಟಿನ ಸ್ಥಳಗಳಲ್ಲಿ ನಿಯೋಜನೆಗೊಂಡಿರುವ ಸೈನಿಕನ ಹತ್ತಿರ ಹೋಗಿ ಅವನ ಸ್ಥಿತಿಗತಿ, ಕ್ಷೇಮ ವಿಚಾರಿಸಿದ ಮೊದಲ ರಕ್ಷಣಾಮಂತ್ರಿ ಎಂದರೆ ಜಾರ್ಜ್ ಫರ್ನಾಂಡಿಸ್.</p>
<p>ಸೆಪ್ಟೆಂಬರ್-ಅಕ್ಟೋಬರ್‍ನಲ್ಲಿ ನಡೆದ ಚುನಾವಣೆಗಳಲ್ಲಿ ಬಿಜೆಪಿಯು ಮೊದಲಬಾರಿಗೆ ಚುನಾವಣಾ ಪೂರ್ವ ಹೊಂದಾಣಿಕೆ ಮಾಡಿಕೊಂಡು ಕಣಕ್ಕಿಳಿಯಿತು.</p>
<p>ಹನ್ನೆರಡನೇ ಲೋಕಸಭೆಯಲ್ಲಿ ಎನ್‍ಡಿಎಯಲ್ಲಿ 13 ಪಾರ್ಟಿಗಳು ಹೊಂದಾಣಿಕೆ ಮಾಡಿಕೊಡಿದ್ದವು. ಆದರೆ ಈ ಬಾರಿ ಸುಮಾರು ಅದರ ಎರಡರಷ್ಟು ಅಂದರೆ 24 ಜೊತೆಗಾರರಿದ್ದರು. ಈ ಚುನಾವಣೆಯಲ್ಲಿ ರಕ್ಷಣೆ, ಸ್ಥರತೆ ಮತ್ತು ವಿಕಾಸಕ್ಕೆ ಹೆಚ್ಚು ಒತ್ತು ನೀಡಲಾಯಿತು. ಹಿಂದಿನ ಸರ್ಕಾರ ಪರಮಾಣು ಪರೀಕ್ಷೆ ನಡೆಸಿ, ಕಾರ್ಗಿಲ್ ಯುದ್ಧದಲ್ಲಿ ಗೆದ್ದು ಜನರ ಭರವಸೆಯನ್ನು ಹೆಚ್ಚಿಸಿತ್ತು. ಒಂದು ಓಟಿನಿಂದ ಸೋತು ಮಧ್ಯಂತರ ಚುನಾವಣೆಯನ್ನು ಎದುರಿಸಬೇಕಾಗಿ ಬಂದಿದ್ದರಿಂದ ಸ್ಥಿರತೆಯನ್ನು ಬಿಜೆಪಿಯು ಮುಖ್ಯ ವಿಷಯವಾಗಿ ಚುನಾವಣಾ ಪ್ರಣಾಳಿಕೆಯಲ್ಲಿ ಸೇರಿಸಿತು. ಐದು ವರ್ಷಗಳು ಸರ್ಕಾರ ನಡೆಸಲು ಅವಕಾಶ ಸಿಕ್ಕಿದರೆ ದೇಶವನ್ನು ವಿಕಾಸದತ್ತ ಕೊಂಡೊಯ್ಯಲಾಗುವುದೆಂದು ಅದು ವಾಗ್ದಾನ ಮಾಡಿತು.</p>
<p>ವಾಜಪೇಯಿಯವರ ಮೊದಲ ಸರ್ಕಾರ 13 ದಿನಗಳು ಆಡಳಿತ ನಡೆಸಿತು. ಎರಡನೇ ಬಾರಿ 13 ಪಾರ್ಟಿಗಳ ಜೊತೆ ಸೇರಿ 13 ತಿಂಗಳು ಆಡಳಿತ ನಡೆಸಿತು. ಈ ಬಾರಿ ಹದಿಮೂರನೇ ಲೋಕಸಭೆ ಬಂತು. ಸರ್ಕಾರದ ಪ್ರಮಾಣ ವಚನ ಸ್ವೀಕಾರದ ದಿನಾಂಕವೂ ಅಕ್ಟೋಬರ್ 13ನೇ ತಾರೀಖಾಗಿತ್ತು. ಸಾಮಾನ್ಯವಾಗಿ ಜಗತ್ತಿನಾದ್ಯಂತ 13ನೇ ತಾರೀಖನ್ನು ಅಶುಭ ಎಂದು ನಂಬಲಾಗುತ್ತದೆ. ಪ್ರಪಂಚದ ಅನೇಕ ದೇಶಗಳಲ್ಲಿನ ಅನೇಕ ಹೋಟೇಲುಗಳಲ್ಲಿ 13ನೇ ಮಹಡಿ ಮತ್ತು 13ನೇ ನಂಬರಿನ ಕೋಣೆಗಳನ್ನು ಇಟ್ಟಿರುವುದಿಲ್ಲ. ಭಾರತದಲ್ಲಿ ಕೂಡ 13ನ್ನು ಶುಭವೆಂದು ಒಪ್ಪುವುದಿಲ್ಲ. ಇದಕ್ಕೆ ವ್ಯತಿರಿಕ್ತವಾಗಿ ವಾಜಪೇಯಿಯವರಿಗೆ 13 ಎಂಬುದು ಶುಭ ಸಂಖ್ಯೆಯಾಗಿ ಬಿಟ್ಟಿತು.</p>
<p>ಹದಿಮೂರನೇ ಲೋಕಸಭೆಯಲ್ಲಿ ಎನ್‍ಡಿಎಗೆ ಒಟ್ಟು 306 ಸೀಟುಗಳು ದೊರೆತವು. ಇಷ್ಟಾದರೂ ಬಿಜೆಪಿಯ ಖಾತೆಯಲ್ಲಿ ಅಷ್ಟೇನೂ ವೃದ್ಧಿಯಾಗಲಿಲ್ಲ. ಅದಕ್ಕೆ 182 ಸೀಟುಗಳು ಬಂದವು. ಆದರೆ ಕಾಂಗ್ರೆಸ್ಸಿಗೆ ತುಂಬಾ ನಷ್ಟವಾಯಿತು. ಅದಕ್ಕೆ ಕೇವಲ 114 ಸೀಟುಗಳು ಮಾತ್ರ ದಕ್ಕಿದವು. ಹಾಗೆ ನೋಡಿದರೆ ಹಿಂದಿನ ಸಾರಿ ಅದರಲ್ಲಿ 140 ಸಂಸದರಿದ್ದರು. ಅಂದರೆ ಈ ಸಾರಿ 26 ಜನ ಸದಸ್ಯರು ಕಡಿಮೆಯಾಗಿದ್ದರು.</p>
<p>ಗಡಗಡ ನಡುಗಿಸುವ ಆ ಅಕ್ಟೋಬರ್ ಹದಿಮೂರನೇ ತಾರೀಖಿನ ಬೆಳಗಿನ ಗಾಢ ಚಳಿಯಲ್ಲಿ ವಾತಾವರಣವು ರಾಜಕೀಯದ ಕಾರಣದಿಂದ ಕಾವೇರುತ್ತಿತ್ತು. ಅಂಥ ಬಿಸಿಬಿಸಿ ವಾತಾವರಣದಲ್ಲಿ ವಾಜಪೇಯಿ ಮತ್ತು ಅವರ ಸರ್ಕಾರವು ಮೂರನೇ ಬಾರಿಗೆ ಪ್ರಮಾಣವಚನ ಸ್ವೀಕರಿಸಿತು. ರಾಷ್ಟ್ರಪತಿ ಭವನದ ಮುಂಭಾಗವು ಇಡೀ ದೇಶದ ರಾಜಕಾರಣಿಗಳಿಂದ, ಮುಖ್ಯಮಂತ್ರಿಗಳಿಂದ ಮತ್ತು ಕಾರ್ಯಕರ್ತರುಗಳಿಂದ ತುಂಬಿ ತುಳುಕುತ್ತಿತ್ತು. ರಣಾಂಗಣದಲ್ಲಿನ ಯುದ್ಧದ ವಿಜಯೋತ್ಸಾಹದ ನಂತರ ಚುನಾವಣಾ ವಿಜಯೋತ್ಸಾಹದಲ್ಲಿ ನಾನೂ ಕೂಡ ಮೂರನೇ ಬಾರಿಗೆ ಸಾಕ್ಷಿಯಾದೆ.</p>
<p>ಪ್ರಮಾಣವಚನ ಸ್ವೀಕಾರದ ಹಿಂದಿನ ದಿನ ದೆಹಲಿಯಲ್ಲಿ ರಾತ್ರಿಯೆಲ್ಲಾ ಉತ್ಸಾಹ ಎಲ್ಲೆ ಮೀರಿತ್ತು. ರಾಜಕೀಯ ಚಟುವಟಿಕೆಗಳು ಚುರುಕುಗೊಂಡಿದ್ದವು. ಹೊಸ ಸರ್ಕಾರದಲ್ಲಿ ಯಾರ್ಯಾರು ಮಂತ್ರಿಗಳಾಗುವರೆಂದು ದೃಢಪಟ್ಟಿತ್ತೋ ಅವರೆಲ್ಲ ಪ್ರಮಾಣ ವಚನದ ಸಿದ್ಧತೆ ನಡೆಸಿದ್ದರು. ರಾತ್ರಿಯ ಗಾಢ ಮೌನವನ್ನು ಕಾರುಗಳ ಸೈರನ್‍ಗಳು ಸೀಳುತ್ತಿದ್ದವು. ಲುಟಿಯನ್ಸ್ (ಬ್ರಿಟಿಷ್ ಮಾದರಿಯ ಸ್ಮಾರಕಗಳು) ದೆಹಲಿ ಪ್ರದೇಶದಲ್ಲಷ್ಟೇ ಅಲ್ಲದೆ ಇತರೆ ರಾಜ್ಯಗಳ ರಾಜಧಾನಿಗಳಲ್ಲೂ ಚಾಲ್ತಿಯಲ್ಲಿದ್ದವು. ತಮ್ಮ ತಮ್ಮ ಪಕ್ಷಗಳಿಂದ ಯಾರ್ಯಾರು ಮಂತ್ರಿಗಳಾಗುವರೆಂದು ಮಿತ್ರ ಪಕ್ಷಗಳು ಮಾತಾಡಿಕೊಳ್ಳುತ್ತಿದ್ದವು. ಇನ್ನೆಲ್ಲಿ ಕೊನೆಗೆ ನಮ್ಮ ಹೆಸರುಗಳು ಬಿಟ್ಟು ಹೋಗುವುವೋ ಎಂದು ಬಿಜೆಪಿಯ ಬಹುತೇಕ ನಾಯಕರುಗಳಿಗೆ ಭಯವಾಗುತ್ತಿತ್ತು. ಸುಮಾರು ನಾಯಕರುಗಳ ಗಾಡಿಗಳು ದೆಹಲಿಯ ಝಂಡೇವಾಲಾನ್ ಪ್ರದೇಶದಲ್ಲಿರುವ ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಮುಖ್ಯ ಕಾರ್ಯಾಲಯದ ಕಡೆಗೆ ಆಶೀರ್ವಾದಕ್ಕೋಸ್ಕರ ದೌಡಿಡುತ್ತಿದ್ದವು. ಬಿಜೆಪಿಯಲ್ಲಿ ಇದ್ದ ಸೂತ್ರ ಒಂದೇ, 'ಸಂಘಂ ಶರಣಂ ಗಚ್ಛಾಮಿ.'</p>
<p>ಚುನಾವಣೆಗಿಂತ ಮುಂಚೆಯೇ ಪಾರ್ಟಿಯು ದೆಹಲಿಯಲ್ಲಿ ಸಾಹಿಬ್ ಸಿಂಹ ವರ್ಮಾರವರನ್ನು ಮುಖ್ಯಮಂತ್ರಿ ಪದವಿಯಿಂದ ಕೆಳಗಿಳಿಸುವ ತೀರ್ಮಾನ ಮಾಡಿತು. ಆಗ ವಾಜಪೇಯಿಯವರು ಅವರಿಗೆ ಚುನಾವಣೆಗಳ ನಂತರ ಕೇಂದ್ರದಲ್ಲಿ ಅವರನ್ನು ಮಂತ್ರಿಯನ್ನಾಗಿ ಮಾಡಲಾಗುವುದೆಂದು ಮಾತು ಕೊಟ್ಟಿದ್ದರು. ವರ್ಮಾರವರು 1999ರಲ್ಲಿ ಲೋಕಸಭಾ ಚುನಾವಣೆಯಲ್ಲಿ ದೆಹಲಿಯಿಂದ ಗೆದ್ದುಬಂದರು. ಆದರೆ ಅವರನ್ನು ಮಂತ್ರಿಯನ್ನಾಗಿ ಮಾಡಲಿಲ್ಲ. ಈ ಖಿನ್ನತೆಯನ್ನು ಅವರು ಅನುಭವಿಸುತ್ತಿದ್ದರು. ಮಂತ್ರಿಮಂಡಲವನ್ನು ವಿಸ್ತರಿಸುವ ಸಮಯ ಬಂದಾಗ ಹೊಸ ಮಂತ್ರಿಗಳ ಆಯ್ಕೆಯ ಸಂದರ್ಭದಲ್ಲಿ ದೆಹಲಿಯ ವಿಜಯ್ ಕುಮಾರ್ ಮಲ್ಹೋತ್ರಾ ಹೆಸರು ಕೇಳಿ ಬಂತು. ಆಗಲೂ ವರ್ಮಾರವರು ನೊಂದುಕೊಂಡರು. ಆವರ ಕೈಯಲ್ಲಿ ಖಿನ್ನತೆಯನ್ನು ತಡೆದುಕೊಳ್ಳಲಾಗಲಿಲ್ಲ. ಇದನ್ನು ಮನಗಂಡ ಪ್ರಮೋದ್ ಮಹಾಜನ್‍ರವರು 'ತಾವು ವರ್ಮಾರವರಿಗೆ ಮಂತ್ರಿಗಿರಿ ಕೊಡುವೆನೆಂದು ಮಾತು ಕೊಟ್ಟಿದ್ದಿರಿ. ಈಗ ತಮ್ಮ ಅಭಿಪ್ರಾಯವೇನು....?' ಎಂದು ವಾಜಪೇಯಿಯವರಿಗೆ ನೆನಪಿಸಿದರು. 'ವಚನ ಭ್ರಷ್ಟನಾಗದಿರಲು ಬಯಸುತ್ತೇನೆ. ಆದರೆ ಸಾಹಿಬ್ ಸಿಂಹರ ಹೆಸರು ಬೇರೆ ಯಾರಿಗೂ ಇಷ್ಟವಾಗುತ್ತಿಲ್ಲ. ಈ ನೋವು ನನಗೂ ಇದೆ.' ಎಂದು ವಾಜಪೇಯಿಯವರು ನುಡಿದರು. ಪ್ರಮೋದ್ ಮಹಾಜನರು ಎಲ್ಲ ನಾಯಕರುಗಳಿಗೂ ವಾಸ್ತವಾಂಶ ವಿವರಿಸಿದರು. ಆಗ ಎಲ್ಲರೂ ಒಪ್ಪಿದರು. ಹೀಗೆ ಮಲ್ಹೋತ್ರಾ ಮಂತ್ರಿಯಾಗಲಿಲ್ಲ. ರೈತನಾಯಕ ಸಾಹಿಬ್ ಸಿಂಹರು ವಾಜಪೇಯಿ ಸರ್ಕಾರದಲ್ಲಿ ಮಂತ್ರಿಯಾದರು. ದೆಹಲಿಯಲ್ಲಿ ಪಂಜಾಬಿಯವರನ್ನು ಬಿಜೆಪಿಗೆ ನೊಂದಾಯಿಸುತ್ತಿದ್ದ ವಿಜಯ್ ಕುಮಾರ್ ಮಲ್ಹೋತ್ರಾರ ಬದಲಿಗೆ ದೆಹಲಿಯ ಹೊರಗಿನ ಸಾಹಿಬ್ ಸಿಂಹರನ್ನು ಮಂತ್ರಿಯನ್ನಾಗಿ ಆರಿಸುವುದು ಕೂಡ ಸವಾಲಿನ ಕೆಲಸವಾಗಿತ್ತು. ಮಲ್ಹೋತ್ರರ ಮನಸ್ಸಿನಲ್ಲಿ ಈ ವಿಷಯಕ್ಕೆ ಸಂಬಂಧಿಸಿದಂತೆ ಯಾವಾಗಲೂ ಕಹಿ ನೆನಪು ಇದ್ದೇ ಇತ್ತು.</p>
<p>1999ರಲ್ಲಿ ರಾಜನಾಥ್ ಸಿಂಹರು ಉತ್ತರ ಪ್ರದೇಶದ ಬಿಜೆಪಿ ಘಟಕದ ಅಧ್ಯಕ್ಷರಾಗಿದ್ದರು. ಒಂದು ದಿನ ಬೆಳಗ್ಗೆ ಲಖ್ನೌನ ತಮ್ಮ ಮನೆಯಲ್ಲಿ ಪೂಜೆ ಮಾಡುತ್ತಿದ್ದರು. ಆಗ ವಾಜಪೇಯಿಯವರ ಫೋನು ಬಂತು. ಅವರ ಹೆಂಡತಿ ಎತ್ತಿಕೊಂಡರು. ವಾಜಪೇಯಿಯವರು ಮಾತಾಡುತ್ತಿದ್ದಾರೆ ಎಂದಾಗ ರಾಜನಾಥರು ಕೈ ಸನ್ನೆ ಮಾಡಿ ಪೂಜೆ ಮಾಡುತ್ತಿದ್ದಾರೆ ಎಂದು ಹೇಳು ಎಂದರು. ಪೂಜೆ ಮುಗಿದು ಸ್ವಲ್ಪ ಹೊತ್ತಾದ ಮೇಲೆ ಮತ್ತೆ ಫೋನ್ ಬಂತು. ರಾಜನಾಥರು ಎತ್ತಿಕೊಂಡರು.</p>
<p>'ಏನು ಮಾಡ್ತಾ ಇದ್ದೀರ್ರೀ..?' ವಾಜಪೇಯಿ ಕೇಳಿದರು.</p>
<p>'ಪೂಜೆಗೆ ಕೂತಿದ್ದೆ.' ರಾಜನಾಥರು ಉತ್ತರಿಸಿದರು.</p>
<p>'ಏನು ದೊಡ್ಡ ಪೂಜಾರಿಗಳಾಗುತ್ತೀರಾ ಅನಿಸುತ್ತದೆ. ದೆಹಲಿಗೆ ಯಾವಾಗ ಬರ್ತಾ ಇದ್ದೀರಾ..? ಬಂದು ಫೋನ್ ಮಾಡಿ' ಎಂದು ವಾಜಪೇಯಿ ತಮಾಷೆ ಮಾಡುತ್ತ ಹೇಳಿದರು. ರಾಜನಾಥರು ದೆಹಲಿ ತಲುಪಿ ಫೋನ್ ಮಾಡಿದಾಗ ನಾಳೆ ಬೆಳಗ್ಗೆ ರಾಷ್ಟ್ರಪತಿ ಭವನಕ್ಕೆ ಬರಬೇಕೆಂಬ ಆದೇಶ ಬಂತು.</p>
<p>ರಾಜನಾಥರು ಕೇಳಿದರು 'ರಾಷ್ಟ್ರಪತಿ ಭವನಕ್ಕೆ ಏಕೆ....?'</p>
<p>ವಾಜಪೇಯಿ ಕೇಳಿದರು 'ಅಷ್ಟು ತಿಳಿಯಲಿಲ್ಲವೇನು ನಿಮಗೆ....?'</p>
<p>ಮಾರನೇ ದಿನ ರಾಜನಾಥಸಿಂಹರನ್ನು ಕೇಂದ್ರದಲ್ಲಿ ಸಾರಿಗೆ ವಿಭಾಗದಲ್ಲಿ ಕ್ಯಾಬಿನೆಟ್ ಮಂತ್ರಿಯನ್ನಾಗಿ ಮಾಡಲಾಯಿತು. 2003ರ ಮೇನಲ್ಲಿ ರಾಜನಾಥರು ಛತ್ತೀಸ್ ಗಢದ ಉಸ್ತುವಾರಿ ನೋಡಿಕೊಳ್ಳುತ್ತಿದ್ದರು. ಆಗಲೂ ವಾಜಪೇಯಿ ಮತ್ತೆ ಫೋನ್ ಮಾಡಿದರು. 'ಎಲ್ಲಿದ್ದೀರಾ..?'</p>
<p>ರಾಜನಾಥರು ಉತ್ತರಿಸಿದರು, 'ಛತ್ತೀಸ್ ಗಢದಲ್ಲಿ.'</p>
<p>ವಾಜಪೇಯಿ ಕೇಳಿದರು, 'ಕಾಡಲ್ಲಿ ಎಲ್ಲಿ ಅಲೆಯುತ್ತಿದ್ದೀರಾ..? ಕಾಡಲ್ಲಿ ಅಲೆದದ್ದು ಜಾಸ್ತಿಯಾಯ್ತು ಬನ್ನಿ.... ಬನ್ನಿ.... ದೆಹಲಿಗೆ ಬನ್ನಿ... ಯಾವಾಗ ಬರ್ತಾ ಇದ್ದೀರ.... ?'</p>
<p>ಯಾವಾಗ ಬರಬೇಕೆಂದು ರಾಜನಾಥರು ಕೇಳಿದರು. ಮುಂದಿನೆರಡು ದಿನಗಳಲ್ಲಿ ಬರಲು ವಾಜಪೇಯಿಯವರು ತಿಳಿಸಿದರು. ರಾಜನಾಥರು ದೆಹಲಿ ತಲುಪಿದರು. ಅವರನ್ನು ಕೃಷಿಮಂತ್ರಿ ಮಾಡಲಾಯಿತು.</p>
<p>ದೇಶದಲ್ಲೇ ಎಲ್ಲರಿಗಿಂತ ಕಡಿಮೆ ವಯಸ್ಸಿನ 32 ವರ್ಷದ ಶಾಹ್ ನವಾಜ್ ಹುಸೇನರನ್ನು ವಾಜಪೇಯಿಯವರು ತಮ್ಮ ಮಂತ್ರಿಮಂಡಲದಲ್ಲಿ ಕ್ಯಾಬಿನೆಟ್ ಮಂತ್ರಿ ಮಾಡಿದರು. ಕ್ಯಾಬಿನೆಟ್ಟಿನ ಏಕೈಕ ಮುಸ್ಲಿಂ ಮಂತ್ರಿ ಮತ್ತು ಸಚಿವಾಲಯದ ಸಿವಿಲ್ ಏವಿಯೇಷನ್ ಶಾಹ್ ನವಾಜ್ ಹೇಳುತ್ತಾರೆ, 'ವಾಜಪೇಯಿಯವರು ತಮ್ಮ ಸಹಮಂತ್ರಿಗಳ ಮೇಲೆ ಭರವಸೆ ಇಡುತ್ತಾ ಬಂದರು. ಸ್ವಂತ ಶೈಲಿಯಲ್ಲಿ, ಸ್ವಂತಿಕೆಯಿಂದ ಕರ್ತವ್ಯ ನಿರ್ವಹಿಸಲು ಸಂಪೂರ್ಣ ಸ್ವಾತಂತ್ರ್ಯ ನೀಡುತ್ತಿದ್ದರು. ಭರವಸೆ ಇಡುವ ತಾಕತ್ತು ಅವರಲ್ಲಿದೆ. ಯಾವ ಮಂತ್ರಿಯ ಮೇಲೂ ಅವರೆಂದೂ ಸಂದೇಹ ಪಡಲಿಲ್ಲ.'</p>
<p>ಸಿವಿಲ್ ಏವಿಯೇಷನ್ ಮಂತ್ರಿಯಾಗಿ ಶಾಹ್ ನವಾಜ್ ಅಂಡಮಾನ್ ಏರ್‍ಪೋರ್ಟ್‍ನ್ನು ವೀರ ಸಾವರ್‍ಕರರ, ಗ್ವಾಲಿಯರ್‍ನ್ನು ರಾಜಮಾತೆ ಸಿಂಧ್ಯಾರವರ ಮತ್ತು ಭೋಪಾಲಿನ ಏರ್‍ಪೋರ್ಟ್‍ನ್ನು ರಾಜಾಭೋಜನ ಹೆಸರಿನಲ್ಲಿ ಬದಲಿಸುವ ತೀರ್ಮಾನ ತೆಗೆದುಕೊಂಡರು. ಆಗ ವಾಜಪೇಯಿಯವರು 'ವೀರ ಸಾವರ್‍ಕರರ ಹೆಸರಿಟ್ಟು ತಾವು ತುಂಬಾ ಒಳ್ಳೆಯ ಕೆಲಸ ಮಾಡಿದಿರಿ ಎಂದರು. ಭೋಪಾಲಿನಲ್ಲಿ ರಾಜಾ ಭೋಜನ ಹೆಸರೇನೋ ಸರಿ, ಆದರೆ ಗಂಗೂ ತೇಲಿಯ ಹೆಸರೇನಾಗಬೇಕು....?' ಎಂದು ಕೇಳಿದರು.</p>
<p>ಭಾಷಣ ಕಲೆಯಲ್ಲಿ ನಿಜವಾಗಿಯೂ ವಾಜಪೇಯಿಯವರು ನಿಸ್ಸೀಮರು. ಆದರೆ ಅವರನ್ನು ಕೇವಲ ಶಬ್ದ ಪ್ರಯೋಗ ಮಾಡುವ ಅಥವಾ ರಾಜಕೀಯ ಭಾಷಣ ಮಾಡುವ ಒಬ್ಬ ನಾಯಕ ಎಂದು ತಿಳಿಯಲಾಗದು. ಯಾವಾಗಲೂ ತೂಕಬದ್ಧವಾಗಿ ಮಾತಾಡುತ್ತಿದ್ದರು. ತಮ್ಮನ್ನು ತಾವು ಯಾವತ್ತೂ ಅವರು ಜವಾಬ್ದಾರಿಯುತ ರಾಜಕಾರಣಿ ಎಂದು ತಿಳಿಯುತ್ತಿದ್ದರು. ಭಾಷಣದ ಉತ್ತರದಾಯಿತ್ವವನ್ನು ಅವರು ತುಂಬಾ ಚೆನ್ನಾಗಿ ಅರಿತಿದ್ದರು. ಆದ್ದರಿಂದ ಏನೇನು ವಾಗ್ದಾನ ಮಾಡಿದ್ದರೋ ಅದರಂತೆ ನಡೆದುಕೊಳ್ಳಲು ಪ್ರಾರಂಭದಿಂದಲೂ ಪ್ರಯತ್ನಿಸಿದರು.</p>
<p>ಆರ್ಥಿಕ ಉದಾರೀಕರಣದ ದಾರಿಯಲ್ಲಿ ನಡೆಯುವ ತೀರ್ಮಾನವನ್ನು ನರಸಿಂಹರಾವ್‍ರವರು ತಮ್ಮ ಅಧಿಕಾರಾವಧಿಯಲ್ಲಿ ತೆಗೆದುಕೊಂಡಿದ್ದಿರಬಹುದು. ಆದರೆ ಅದನ್ನು ಮುಂದುವರೆಸಿ ಕಾರ್ಯಗತಮಾಡಿ ಅದಕ್ಕೊಂದು ಗಟ್ಟಿತನದ ರೂಪು ನೀಡಿದವರು ವಾಜಪೇಯಿಯವರು. ವಾಜಪೇಯಿಯವರ ಕಾಲದಲ್ಲಿ ದೊಡ್ಡ ದೊಡ್ಡ ಸರ್ಕಾರಿ ಯೋಜನೆಗಳನ್ನು ಖಾಸಗೀಕರಣ ಮಾಡಲಾಯಿತು. ಏಕೆಂದರೆ ಇವೆಲ್ಲ ಸರ್ಕಾರದ ಕೆಲಸಗಳಲ್ಲ. ಸರ್ಕಾರದ ಕೆಲಸವೇನಿದ್ದರೂ ಜನರ ಹಿತದೊಡನೆ ಸಂಬಂಧವಿರುವ ಕಾರ್ಯಕ್ರಮಗಳ ಕಡೆಗೆ ಗಮನಕೊಡುವುದು ಮಾತ್ರ ಎಂದು ಅವರು ನಂಬಿದ್ದರು. ವಾಜಪೇಯಿಯವರು ಲೋಕಸಭೆಯಲ್ಲಿ ಪಂಡಿತ್ ನೆಹರೂರವರ ಆರ್ಥಿಕ ನೀತಿಗಳನ್ನು ವಿಮರ್ಶಿಸುತ್ತ 'ಸರ್ಕಾರದ ಕೆಲಸ ಹೋಟೇಲುಗಳನ್ನು ನಿರ್ಮಿಸುವುದಲ್ಲ, ಬದಲಾಗಿ ಆಸ್ಪತ್ರೆಗಳನ್ನು ನಿರ್ಮಾಣ ಮಾಡುವುದಾಗಿರಬೇಕು' ಎಂದು ಹೇಳಿದಾಗ ಅವರ ಅಭಿಪ್ರಾಯ ಆ ಸಮಯದಲ್ಲಾದರೂ ಅರ್ಥವಾಗಿದ್ದಿರಬಹುದು. ಅವರ ಕಾಲದಲ್ಲಿ ವಿಶೇಷವಾದ ರಫ್ತಿನ ಮಾರ್ಗವನ್ನು ನಿರ್ಮಿಸುವ ಕೆಲಸ ಶುರುವಾಯ್ತು. ಜೊತೆಗೆ ಮಾಹಿತಿ ತಂತ್ರಜ್ಞಾನ ಹಾಗೂ ಔದ್ಯೋಗಿಕ ಪಾರ್ಕುಗಳ ಕೆಲಸಗಳು ಕೂಡ ವೇಗವಾಗಿ ನಡೆದವು.</p>
<p>ಸಂಘದ ಪ್ರಮುಖರಾದ ಕೆ. ಸಿ. ಸುದರ್ಶನ್‍ರವರು ವಾಜಪೇಯಿ ಸರ್ಕಾರದ ಆರ್ಥಿಕ ನೀತಿಗಳನ್ನು ನೋಡಿ ತುಂಬಾ ಅಸಮಾಧಾನಗೊಂಡಿದ್ದರು. 2000ದ ಇಸ್ವಿಯಲ್ಲಿ ಸುದರ್ಶನ್‍ರವರು ವಾಜಪೇಯಿಯವರಿಗೆ ನೀವು ರಾಜೀನಾಮೆ ಸಲ್ಲಿಸಿಬಿಡಿ ಎನ್ನುವಷ್ಟರಮಟ್ಟಿಗೆ ಕೋಪಗೊಂಡಿದ್ದರು. ಆದರೆ ವಾಜಪೇಯಿಯವರು ಕೆಲವು ವಿಷಯಗಳಲ್ಲಿ ಸುಮ್ಮನೆ ಮಾತು ಮುಂದುವರೆಸುವುದೇಕೆಂದು ಆರ್‍ಎಸ್‍ಎಸ್‍ನ್ನು ಗಣನೆಗೇ ತೆಗೆದುಕೊಳ್ಳುತ್ತಿರಲಿಲ್ಲ.</p>
<p>ದೇಶದಲ್ಲಿ ಉದಾರೀಕರಣದ ನೀತಿಯನ್ನು 1991ರಲ್ಲಿ ನರಸಿಂಹರಾವ್‍ರವರ ಸರ್ಕಾರವು ಪ್ರಾರಂಭಮಾಡಿತ್ತು. ಆದರೆ ಅದನ್ನು ಮುಂದುವರೆಸಿದ ಕೀರ್ತಿ ವಾಜಪೇಯಿ ಸರ್ಕಾರಕ್ಕೆ ಸಲ್ಲುತ್ತದೆ. ಯಾವಾಗಲೂ ಅವರು ಉದಾರೀಕರಣದ ಪರವಾಗಿದ್ದರು. ಇದಕ್ಕಾಗಿ ಅವರು ಅನೇಕ ಬಾರಿ ಸಂಘ ಪರಿವಾರದ ಕೋಪಕ್ಕೆ ಈಡಾಗಬೇಕಾಗಿ ಬಂತು. ಉದಾರೀಕರಣದ ವಿರುದ್ಧವಾಗಿ ಸಂಘ ಪರಿವಾರವು 1991ರಲ್ಲಿ ಸ್ವದೇಶೀ ಜಾಗರಣ ಮಂಚ್‍ನ್ನು ಹುಟ್ಟುಹಾಕಿತು. ದತ್ತೋಪಂತ ಠೇಂಗಡಿಯವರು ಅದನ್ನು ಹಾಗೇ ನೋಡಿಕೊಳ್ಳುತ್ತಿದ್ದರು. ಆದರೆ ಅದಕ್ಕೆ ದಿಕ್ಕು ತೋರುತ್ತಿದ್ದವರೆಂದರೆ ಆಡ್ವಾಣಿಯವರ ಪರಮಾಪ್ತರೂ ಮತ್ತು ಬಿಜೆಪಿಯ ಪ್ರಧಾನ ಕಾರ್ಯದರ್ಶಿಯೂ ಆದ ಗೋವಿಂದಾಚಾರ್ಯರು. ಸ್ವದೇಶೀ ಜಾಗರಣ ಮಂಚ್‍ನ ಅಸಮಾಧಾನವನ್ನು ನರಸಿಂಹರಾವ್‍ರವರಿಗಿಂತ ಜಾಸ್ತಿ ಎದುರಿಸಿದ್ದು ವಾಜಪೇಯಿಯವರೇ. ಸಂಘದ ಒತ್ತಡಕ್ಕೆ ತುತ್ತಾಗಿ ಅವರು ಅನೇಕ ದಿನಗಳವರೆಗೆ ತುಮುಲ, ತಳಮಳ ಅನುಭವಿಸಿದರೂ ನಂತರ ವೇಗವಾಗಿ ಕಾರ್ಯಮಗ್ನರಾದರು.</p>
<p>ಸಂಘದ ಪ್ರಮುಖರಾದ ಸುದರ್ಶನರ ಹಾಗೂ ಸಂಘದ ಇತರರ ಮಾತಿನಂತೆ 1998ರಲ್ಲಿ ಜಸವಂತ ಸಿಂಹರನ್ನು ಹಣಕಾಸು ಮಂತ್ರಿಯನ್ನಾಗಿ ಮಾಡದಿದ್ದರೂ ಸಹ ಪ್ರಧಾನಮಂತ್ರಿ ವಾಜಪೇಯಿಯವರು ದೇಶದ ಆರ್ಥಿಕ ನೀತಿಯನ್ನು ಉದಾರೀಕರಣದ ದಾರಿಗೆ ಕೊಂಡೊಯ್ಯುವುದನ್ನು ತಡೆಯಲು ಯಾರಿಂದಲೂ ಸಾಧ್ಯವಾಗಲಿಲ್ಲ. 1999ರಲ್ಲಿ ಸಂಘಕ್ಕೆ ತುಂಬಾ ಪ್ರಿಯರಾದ ಹಣಕಾಸು ಮಂತ್ರಿ ಯಶವಂತ ಸಿನ್ಹಾರವರು ಫೆಬ್ರವರಿಯಲ್ಲಿ ತಮ್ಮ ಬಜೆಟ್ಟನ್ನು ಮಂಡಿಸಿದಾಗ ಅದರಲ್ಲಿ ಸಾರ್ವಜನಿಕ ಕ್ಷೇತ್ರದ ಸಾಕಷ್ಟು ಕಂಪನಿಗಳಿಗೆ ಖಾಸಗಿ ಕ್ಷೇತ್ರದಲ್ಲಿ ತೊಡಗಿಕೊಳ್ಳಲು ಸಂಕೇತ ನೀಡಲಾಯಿತು. ತಾವು ರಾಜಕೀಯ ಒತ್ತಡಗಳಿಂದ ದೂರ ಉಳಿಯಲು ವಾಜಪೇಯಿಯವರು ಒಬ್ಬ ರಾಜಕಾರಣಿಯಲ್ಲದ ಹಾಗೂ ಪತ್ರಕರ್ತರಾದ ಅರುಣ್ ಶೌರಿಯವರನ್ನು ಡಿಸ್‍ಇನ್‍ವೆಸ್ಟ್‍ಮೆಂಟ್ ಮಂತ್ರಿಯನ್ನಾಗಿ ಮಾಡಿದರು.</p>
<p>1999ರಲ್ಲಿ ವಾಜಪೇಯಿ ಸರ್ಕಾರವು ಮೊಟ್ಟಮೊದಲಿಗೆ ಟಿಲಿಫೋನ್ ಕ್ಷೇತ್ರದಲ್ಲಿ ಖಾಸಗೀಕರಣ ತರಲು ಹೊಸದಾದ ಟೆಲಿಕಾಂ ನೀತಿಯ ಘೋಷಣೆ ಮಾಡಿತು. ಇದಕ್ಕಿಂತ ಮುಂಚೆ ಸರ್ಕಾರವೇ ಸರ್ವಿಸ್ ಪ್ರೊವೈಡರ್ ತರಹ ಕೆಲಸ ಮಾಡುತ್ತಿತ್ತು. ಸರ್ಕಾರವೇ ಮೊದಲು ಭಾರತ ಸಂಚಾರ ನಿಗಮ ಲಿಮಿಟೆಡ್ ಎಂಬ ಒಂದು ಕಂಪನಿ ಶುರುಮಾಡಿತು. ಇದರ ಜೊತೆಗೆ ವಿದೇಶ ಸಂಚಾರ ನಿಗಮ ಲಿಮಿಟೆಡ್‍ನ್ನು ಖಾಸಗೀಕರಣಗೊಳಿಸಲು ತೀರ್ಮಾನಿಸಿತು. ವಿದೇಶ ಸಂಚಾರ ನಿಗಮವು 2000ನೇ ವರ್ಷದಲ್ಲಿ ರೂ. 800 ಕೋಟಿಯಷ್ಟು ಲಾಭಗಳಿಸಿತು. ಸರ್ಕಾರದ ಬಳಿ ಇದರ ಶೇ. 53% ಷೇರುಗಳಿದ್ದವು. ಆದರೆ ಅದು ಅದರಲ್ಲಿ ಶೇ 25% ರಷ್ಟನ್ನು ಟಾಟಾ ಕಂಪನಿಗೆ ಮಾರಿದ್ದೇ ಅಲ್ಲದೆ ಅದರ ಮ್ಯಾನೇಜ್‍ಮೆಂಟನ್ನು ಕೂಡ ಅದಕ್ಕೇ ವಹಿಸಿಕೊಟ್ಟಿತು. ಇದರ ಬಗ್ಗೆ ಗದ್ದಲವೆದ್ದಿತು. ಇದಾದ ಎರಡು ತಿಂಗಳ ನಂತರ ಟಾಟಾರವರು ಬಿಎಸ್‍ಎನ್‍ಎಲ್‍ನ 1200 ಕೋಟಿ ರೂ.ಗಳನ್ನು ಟಾಟಾ ಟೆಲಿಸರ್ವಿಸ್‍ನಲ್ಲಿ ತೊಡಗಿಸಿದರು. ಈ ವಿಚಾರದಲ್ಲಿ ಪ್ರಮೋದ್ ಮಹಾಜನ್ ಮತ್ತು ಅರುಣ್ ಶೌರಿ ಇವರಿಬ್ಬರ ನಡುವೆ ಕತ್ತಿಗಳು ಸೆಳೆಯಲ್ಪಟ್ಟವು. ವಾಜಪೇಯಿಯವರಿಗೆ ಇವರಿಬ್ಬರನ್ನು ಪ್ರತ್ಯೇಕವಾಗಿ ಕರೆದು ಸಮಾಧಾನ ಮಾಡಬೇಕಾಗಿ ಬಂತು.</p>
<p>ಜನವರಿ 2000ದಿಂದ ಜೂನ್ 2002ರವರೆಗೆ ಸರ್ಕಾರವು ಪಬ್ಲಿಕ್ ಸೆಕ್ಟರ್‍ನ 13 ಹೋಟೇಲ್‍ಗಳನ್ನು ಮತ್ತು 12 ಇತರೆ ಕಂಪನಿಗಳನ್ನು ಮಾರಾಟ ಮಾಡಿತು. ಇವುಗಳಲ್ಲಿ ಇಂಡಿಯನ್ ಪೆಟ್ರೋ ಕೆಮಿಕಲ್ಸ್ ಲಿಮಿಟೆಡ್, ಮಾರುತಿ, ಹಿಂದೂಸ್ತಾನ್ ಝಿಂಕ್, ಭಾರತ್ ಅಲ್ಯೂಮಿನಿಯಂ ಕಂಪನಿ, ಹಿಂದೂಸ್ತಾನ್ ಟೆಲಿಪ್ರಿಂಟರ್ಸ್ ಲಿಮಿಟೆಡ್ ಮತ್ತು ಕಂಪ್ಯೂಟರ್ ಮೈಂಟನೆನ್ಸ್ ಕಾರ್ಪೋರೇಷನ್‍ನಂತಹ ಕಂಪನಿಗಳು ಶಾಮೀಲಾಗಿದ್ದವು. ಮಾರುತಿಯ ಖಾಸಗೀಕರಣಕ್ಕೆ ಸಂಬಂಧಿಸಿದಂತೆ ಅರುಣ್ ಶೌರಿ ಹಾಗೂ ರಾಮ್ ನಾಯಕ್ ನಡುವೆ ವಿವಾದ ಕೂಡ ಜರುಗಿತ್ತು.</p>
<p>ಉದಾರೀಕರಣ ಹಾಗೂ ಖಾಸಗೀಕರಣದ ಈ ದಾರಿ ವಾಜಪೇಯಿ ಸರ್ಕಾರದ ಪಾಲಿಗೆ ಸುಲಭವಾಗಿರಲಿಲ್ಲ. ಸಂಘ ಪರಿವಾರದ ಜೊತೆಜೊತೆಯಲ್ಲಿ ಬಿಜೆಪಿ ಮತ್ತು ಸರ್ಕಾರದಲ್ಲೂ ಕೂಡ ಅನೇಕ ಹಿರಿಯ ನಾಯಕರು ಇದರಿಂದ ಅಸಮಾಧಾನಗೊಂಡಿರುವುದು ಕಾಣುತ್ತಿತ್ತು. ಈ ಒತ್ತಡದ ಕಾರಣದಿಂದ 2002ರ ನಂತರ ವಾಜಪೇಯಿಯವರಿಗೆ ಉದಾರೀಕರಣದ ಹಾದಿಯಲ್ಲಿ ಮುಂದುವರೆಯುವುದು ಕಷ್ಟವಾಯಿತು.</p>
<p>ಡಿಸ್‍ಇನ್‍ವೆಸ್ಟ್‍ಮೆಂಟ್ ಮಂತ್ರಿಗಳಾದ ಅರುಣ್ ಶೌರಿಯವರು ಸರ್ಕಾರದ ಎರಡು ದೊಡ್ಡ ಪೆಟ್ರೋಲ್ ಕಂಪನಿಗಳಾದ ಭಾರತ್ ಪೆಟ್ರೋಲಿಯಂ ಹಾಗೂ ಹಿಂದೂಸ್ತಾನ್ ಪೆಟ್ರೋಲಿಯಂ ಕಂಪನಿಗಳನ್ನು ಮಾರಲು ಬಯಸಿದ್ದರು. 2002ರ ಫೆಬ್ರವರಿಯಲ್ಲಿ ನಡೆದ ಕ್ಯಾಬಿನೆಟ್ ಸಭೆಯಲ್ಲಿ ಇದರ ಖಾಸಗೀಕರಣಕ್ಕೆ ವಾಜಪೇಯಿಯವರು ಒಪ್ಪಿಗೆ ಸೂಚಿಸಿದರು. ಮುಂದಿನ ಕಾರ್ಯಗಳ ಜವಾಬ್ದಾರಿಯನ್ನು ಹಣಕಾಸು ಮಂತ್ರಿಗಳಾದ ಯಶವಂತ್ ಸಿನ್ಹಾ, ಬಂಡವಾಳ ಹಿಂತೆಗೆತ ಮಂತ್ರಿಗಳಾದ ಅರುಣ್ ಶೌರಿ ಮತ್ತು ಪೆಟ್ರೋಲಿಯಂ ಮಂತ್ರಿಯಾದ ರಾಮ್‍ನಾಯಕ್‍ರಿಗೆ ವಹಿಸಿದರು.</p>
<p>ಸಂಘಕ್ಕೆ ತುಂಬಾ ಆಪ್ತರೆಂದು ಹೇಳಲ್ಪಡುವ ರಾಮ್‍ನಾಯಕರು ಈ ಎರಡು ಕಂಪನಿಗಳ ಖಾಸಗೀಕರಣವನ್ನು ವಿರೋಧಿಸುತ್ತಿದ್ದರು. ಇತರೆ ಕೆಲವು ಮಂತ್ರಿಗಳ ಕುಮ್ಮಕ್ಕು ಕೂಡ ಅವರಿಗಿತ್ತು. ಇದರ ಜೊತೆಗೇ ಒಂದು ಕಾಲದÀವರೆಗೆ ಕಾರ್ಮಿಕರ ನಾಯಕರಾಗಿದ್ದ ಮತ್ತು ನಂತರ ಎನ್‍ಡಿಎಯ ಸಂಯೋಜಕರಾಗಿದ್ದ ರಕ್ಷಣಾಮಂತ್ರಿ ಜಾರ್ಜ್‍ಫರ್ನಾಂಡಿಸ್ ಮತ್ತು ಸೂಚನಾ ಮತ್ತು ಪ್ರಸಾರಣಾ ಮಂತ್ರಿಯಾದ ಪ್ರಮೋದ್ ಮಹಾಜನ್ ಕೂಡ ಇದರ ಪರವಾಗಿದ್ದುದು ಕಂಡುಬರುತ್ತಿರಲಿಲ್ಲ. ಉಪಪ್ರಧಾನಿಗಳಾದ ಲಾಲ್‍ಕೃಷ್ಣ ಆಡ್ವಾಣಿಯರೂ ಸಹ ಈ ವಿಚಾರವಾಗಿ ತಮ್ಮ ಅಸಂತೋಷ ವ್ಯಕ್ತಪಡಿಸಿದರು. ಮೊದಲು ಬಹುರಾಷ್ಟ್ರೀಯ ಕಂಪನಿಗಳಾಗಿದ್ದ ಈ ಎರಡು ಕಂಪನಿಗಳನ್ನು ಸಂಸತ್ತಿನಲ್ಲಿ ಕಾನೂನು ರಚಿಸಿ ಸಾರ್ವಜನಿಕ ಕ್ಷೇತ್ರಕ್ಕೆ ತರಲಾಗಿತ್ತು. ಮತ್ತೆ ಇದನ್ನು ಮಾರಬೇಕೆಂದರೆ ಸಂಸದರ ಒಪ್ಪಿಗೆ ಪಡೆಯಬೇಕಾಗುವುದು ಎಂದು ಕೆಲವು ಮಂತ್ರಿಗಳು ಹೇಳಿದರು. ಇದು ಅಷ್ಟು ಸುಲಭವಾಗಿರಲಿಲ್ಲ. ಇಡೀ ವಿಷಯವನ್ನೊಳಗೊಂಡಂತೆ ಸರ್ಕಾರ ಎರಡು ಭಾಗವಾಗಿ ಬಿಟ್ಟಿತ್ತು.</p>
<p>2002ರ ಸೆಪ್ಟೆಂಬರ್‍ನಲ್ಲಿ ಕ್ಯಾಬಿನೆಟ್ಟಿನ ಸಭೆಯಲ್ಲಿ ಯಾವಾಗ ಎರಡು ಕಂಪನಿಗಳ ಖಾಸಗೀಕರಣದ ವಿಷಯ ಎದ್ದಿತೋ ವಾಜಪೇಯಿಯವರು ಚರ್ಚೆಯನ್ನು ಮುಂದುವರೆಸಲು ಒಪ್ಪಿಗೆ ಸೂಚಿಸಿದರು. ಮತ್ತು ಯಾವ ಎಡವಟ್ಟೂ ಆಗುವುದಿಲ್ಲ ಎಂಬ ಭರವಸೆ ಇದೆ ಎಂದು ಹೇಳಿದರು. ಆಗಲೂ ರಾಮ್‍ನಾಯಕರಾದಿಯಾಗಿ ಅನೇಕ ಮಂತ್ರಿಗಳು ಇದರ ಪರವಾಗಿ ಇರದೇ ಇದ್ದುದು ಕಂಡು ಬಂತು. ಸಂಸದರ ಒಪ್ಪಿಗೆಯಿಲ್ಲದೆ ಈ ಕಂಪನಿಗಳ ಖಾಸಗೀಕರಣ ಸಾಧ್ಯವಿಲ್ಲ ಎಂದು ಸುಪ್ರೀಂ ಕೋರ್ಟು ಕೂಡ ಸ್ಪಷ್ಟವಾಗಿ ಹೇಳಿ ಬಿಟ್ಟಿತ್ತು. 1998-99ರಲ್ಲಿ ದೇಶದಲ್ಲಿ ವಿಕಾಸದ ದರ ಶೇ. 6.5% ಇತ್ತು. ಆದರೆ 2003-04ರ ತನಕ ಸಾಗುತ್ತಾ ಸಾಗುತ್ತಾ ಇದು ಶೇ. 8.5% ಆಯಿತು. ಬಡ್ಡಿಯ ದರದಲ್ಲೂ ಸಾಕಷ್ಟು ಇಳಿಕೆ ಆಯಿತು. ಈ ದರವು ಶೇ 14.5% ರಿಂದ ಶೇ 9.5%ಕ್ಕೆ ಇಳಿಯಿತು.</p>
<p>ಉದಾರೀಕರಣವು ಮುಂದೆ ಮುಂದೆ ಕರೆದೊಯ್ಯುವ ಮತ್ತು ಸಹ ಸಚಿವರನ್ನು ಜೊತೆ ಜೊತೆ ಕರೆದೊಯ್ಯುವಂಥದ್ದು ಎಂದು ವಾಜಪೇಯಿಯವರಿಗೆ ನಿಜವಾಗಿಯೂ ಅನ್ನಿಸಿರಬಹುದು. ಅವರು ಸರ್ಕಾರದ ನಿಜವಾದ ನಾಯಕರಾಗಿದ್ದರು. ಉನ್ನತ ನಿರ್ಧಾರ ತೆಗೆದುಕೊಳ್ಳಲು ಸ್ವಲ್ಪವೂ ಹಿಂಜರಿಯುತ್ತಿರಲಿಲ್ಲ. 2002ರ ಫೆಬ್ರವರಿಯಲ್ಲಿ ತಮ್ಮ ಬಜೆಟ್ಟಿನಲ್ಲಿ ಯಶವಂತ್ ಸಿನ್ಹಾರವರು ಸಬ್ಸಿಡಿಯನ್ನು ಕಡಿಮೆ ಮಾಡುವುದಕ್ಕೋಸ್ಕರ ಅಡಿಗೆ ಅನಿಲದ ಸಿಲಿಂಡರ್‍ನ ದರವನ್ನು ಹೆಚ್ಚಿಸಿದರು. ಸಾಮಾನ್ಯ ಮನುಷ್ಯನ ಮೇಲೆ ಇದು ತುಂಬಾ ಪ್ರಭಾವ ಬೀರುವುದೆಂದು ಸರ್ಕಾರವು ಜನರ ವಿರೋಧವನ್ನು ಕಟ್ಟಿಕೊಳ್ಳಬೇಕಾಗಿಬರಬಹುದೆಂದು ವಾಜಪೇಯಿಯವರಿಗೆ ಮನವರಿಕೆಯಾಗಿತ್ತು. ಬೆಲೆ ಏರಿಕೆಯನ್ನು ಹಿಂಪಡೆಯಬೇಕೆಂದು ವಾಜಪೇಯಿಯವರು ಆಜ್ಞೆ ಮಾಡಿದರು ಮತ್ತು ಹಣಕಾಸು ಮಂತ್ರಿಗಳು ಸೋತು ಒಪ್ಪಿದರು. ಅದೇ ವರ್ಷ ಹಣಕಾಸು ಸಚಿವಾಲಯದಲ್ಲಿನ ಸಿನ್ಹಾರವರ ಸ್ಥಾನವನ್ನು ಜಸವಂತ್ ಸಿಂಹರು ಪಡೆದರು. ಸಿನ್ಹಾರವರನ್ನು ವಿದೇಶ ಸಚಿವಾಲಯಕ್ಕೆ ಕಳುಹಿಸಲಾಯಿತು.</p>
<p>ರಸ್ತೆಗಳು ಒಂದು ದೇಶದ ವಿಕಾಸದ ಮಾನದಂಡಗಳಷ್ಟೇ ಅಲ್ಲ ಬದಲಾಗಿ ಅವು ಆ ದೇಶದ ಕನ್ನಡಿಯೂ ಹೌದು. ದೇಶದ ಹೆದ್ದಾರಿಗಳ ಮುಖವನ್ನು ಅಂದಗೊಳಿಸುವುದನ್ನು ವಾಜಪೇಯಿ ಸರ್ಕಾರದ ಬಹಳ ಮುಖ್ಯವಾದ ಕೊಡುಗೆಗಳೆಂದು ಹೇಳಬಹುದು. ವಾಜಪೇಯಿ ಸರ್ಕಾರದ ಸಮಯದಲ್ಲಿಯೇ ಹಳ್ಳಿ ಹಳ್ಳಿಗಳನ್ನು ಬೆಸೆಯುವ ಪ್ರಧಾನಮಂತ್ರಿ ಗ್ರಾಮೀಣ ರಸ್ತೆ ನಿರ್ಮಾಣ ಯೋಜನೆಯಲ್ಲಿ ಹಳ್ಳಿಗಳ ರಸ್ತೆಗಳ ಅಭಿವೃದ್ಧಿ ಹಾಗೂ ಹೆದ್ದಾರಿಗಳ ನಿರ್ಮಾಣ ಬಹಳ ವೇಗವಾಗಿ ಕಾರ್ಯಗತವಾಯಿತು. 'ಸ್ವರ್ಣಮಯ ಚತುರ್ಭುಜ ಯೋಜನೆ'ಯು ವಾಜಪೇಯಿಯವರ ಸರ್ವಶ್ರೇಷ್ಠ ಮಹಾನ್ ಕೊಡುಗೆಯಾಗಿದೆ. ದೇಶದ ನಾಲ್ಕು ದಿಕ್ಕುಗಳನ್ನು ಈ ಯೋಜನೆಯಡಿಯಲ್ಲಿ ಬೆಸೆಯಲಾಯಿತು. 2012ರಲ್ಲಿ ಪೂರ್ಣಗೊಂಡ ಈ ಯೋಜನೆಯಿಂದ ದೆಹಲಿ, ಕೊಲ್ಕತಾ, ಮುಂಬಯಿ ಮತ್ತು ಚೆನ್ನೈಗಳು ಪರಸ್ಪರ ಬೆಸೆದುಕೊಂಡವು.</p>
<p>ವಾಜಪೇಯಿಯವರು ಸಂಪೂರ್ಣ ದೇಶವನ್ನು ಒಗ್ಗೂಡಿಸಲು ಹಾಗೂ ಬಹಳ ವೇಗವಾಗಿ ಅಭಿವೃದ್ಧಿಪಡಿಸಲು ರಾಷ್ಟ್ರೀಯ ಹೆದ್ದಾರಿ ಅಭಿವೃದ್ಧಿ ಕಾರ್ಯಕ್ರಮ ರೂಪಿಸಿದರು. ನಾಲ್ಕು ಕೋನಗಳಿಂದ ದೇಶವನ್ನು ಬೆಸೆಯಲು ಸ್ವರ್ಣಮಯ ಚತುರ್ಭುಜ ಯೋಜನೆ ಶುರುಮಾಡಿದರು. ಇದು ಕೊಲ್ಕತ್ತಾದಿಂದ ಕಾಬೂಲಿನವರೆಗೆ ಗ್ರಾಂಡ್ ಟ್ರಂಕ್ ರೋಡ್ ಯೋಜನೆಯ ನಂತರದ ಐತಿಹಾಸಿಕ ಬೃಹತ್ ಯೋಜನೆಯಾಗಿತ್ತು. ಜಿಟಿ ರೋಡನ್ನು ಕ್ರಿ.ಪೂ. 3ನೇ ಶತಮಾನದಲ್ಲಿ ಮೌರ್ಯ ಸಾಮ್ರಾಜ್ಯದ ಸಮಯದಲ್ಲಿ ರೂಪಿಸಲಾಗಿತ್ತು. ಅದನ್ನು ಮತ್ತೆ 16ನೇ ಶತಮಾನದಲ್ಲಿ ಶೇರ್‍ಶಾಹ್‍ಸೂರಿಯು ಪುನರ್‍ರೂಪಿಸಿದ್ದನು. ಈ ಕಾರ್ಯಯೋಜನೆಯಲ್ಲಿ ದೆಹಲಿಯಿಂದ ಮುಂಬಯಿವರೆಗೆ ಹಾಗೂ ಕೊಲ್ಕತಾದಿಂದ ಚೆನ್ನೈವರೆಗೆ ಶೇ. 80%ರಷ್ಟು ಕಾಮಗಾರಿ ವಾಜಪೇಯಿ ಸರ್ಕಾರದ ಸಮಯದಲ್ಲೇ ಮುಗಿದುಹೋಗಿತ್ತು. ಈ ಹೆದ್ದಾರಿ ಯೋಜನೆಯಲ್ಲಿ ದೇಶದ ಅಭಿವೃದ್ಧಿ ಹಾಗೂ ಪ್ರಗತಿಗೆ ಅತಿ ಹೆಚ್ಚಿನ ವೇಗ ಲಭಿಸಿತು. ಇನ್ನು ಪ್ರಧಾನಮಂತ್ರಿ ಗ್ರಾಮ ರಸ್ತೆ ನಿರ್ಮಾಣ ಯೋಜನೆಯಿಂದ ದೇಶದ ಮುಖ ಲಕ್ಷಣಗಳೇ ಬದಲಾದವು. ಹಳ್ಳಿಗಳು ವಿಕಾಸ ಹೊಂದಲು ಉತ್ತಮ ವೇದಿಕೆ ನಿರ್ಮಾಣವಾಯಿತು.</p>
<p>ವಿದೇಶದಲ್ಲಿ ನೆಲೆಸಿರುವ ಭಾರತೀಯರು ದೇಶ ನಿರ್ಮಾಣ ಕಾರ್ಯದಲ್ಲಿ ತೊಡಗಿಸಿಕೊಳ್ಳುವಂತಹ ಯೋಜನೆಯನ್ನು, ಕಲ್ಪನೆಯನ್ನು ವಾಜಪೇಯಿಯವರ ಕಾಲದಲ್ಲಿ ರೂಪಿಸಲಾಯಿತು. 2003ರಲ್ಲಿ ಮೊಟ್ಟಮೊದಲ ಬಾರಿಗೆ ಪ್ರವಾಸಿ ಭಾರತೀಯ ಸನ್ಮಾನ ಕಾರ್ಯಕ್ರಮವನ್ನು ಹಮ್ಮಿಕೊಂಡರು. ಈ ಕಾರ್ಯಕ್ರಮದಲ್ಲಿ ಸನ್ಮಾನಿತರಿಂದ ಭಾರತಕ್ಕಾಗಿ ಸೇವೆ ಸಲ್ಲಿಸುವ ಮಾತು ಕೇಳಿಬಂತು. ಓವರ್‍ಸೀಜ್ ಸಿಟಿಜóನ್‍ಶಿಪ್‍ನಿಂದ ಭಾರತದಲ್ಲಿ ಬಂಡವಾಳ ತೊಡಗಿಸಲು ಹಾಗೂ ಉದ್ಯೋಗ, ವ್ಯಾಪಾರ ಮಾಡಲು ಪ್ರೋತ್ಸಾಹ ನೀಡಲಾಯಿತು.</p>
<p>1999ರ ಮಾರ್ಚ್ ಮೂರರಂದು ಹೊಸ ಟೆಲಿಕಾಂ ನೀತಿಯ ಘೋಷಣೆಯಾಯಿತು. ಇದರಿಂದ ದೇಶದಲ್ಲಿ ಟೆಲಿಕಾಂ ಕ್ರಾಂತಿಯಾಯಿತು. 1999ರಲ್ಲಿ ಶೇ. ಮೂರರಷ್ಟಿದ್ದ ಟೆಲಿಫೋನ್ ಕನೆಕ್ಷನ್‍ಗಳು 2012ರ ಅಕ್ಟೋಬರ್ ಹೊತ್ತಿಗೆ ಶೇ. 70 ರಷ್ಟಾದವು. ಟೆಲಿಕಾಂ ಕ್ಷೇತ್ರವು ಖಾಸಗೀಕರಣವಾದೊಡನೆಯೇ ಎಸ್‍ಟಿಡಿ ದರಗಳು 24 ರೂ.ಗಳಿಂದ 5 ರೂ.ಗೆ ಇಳಿಯಿತು. ಇನ್‍ಕಮಿಂಗ್ ಕಾಲ್ ದರವು ರೂ. 16ರಿಂದ ಇಳಿದು ಉಚಿತವಾಯಿತು. ವರ್ಷಾನುಗಟ್ಟಲೆ ಟೆಲಿಫೋನ್ ಲೈನಿಗೆ ಹಾಗೂ ಕನೆಕ್ಷನ್‍ಗೆ ಕಾಯುತ್ತ ಕೂರುವ ಮಾತು ಮುಗಿದು ಹೋಯಿತು. ವಾಜಪೇಯಿಯವರ ಸರ್ಕಾರದ ಕಾಲದಲ್ಲಿಯೇ ಪ್ರತಿ ಹತ್ತರಲ್ಲಿ ಒಬ್ಬನ ಕೈಯಲ್ಲಿ ಮೊಬೈಲ್ ಫೋನ್ ಬರುವಂತಾಯಿತು.</p>
<p>ಮೋದಿ ಸರ್ಕಾರದಲ್ಲಿ ಗಮನಾರ್ಹರಾಗಿರುವ ಮಂತ್ರಿ ಹಾಗೂ ಬಿಜೆಪಿಯ ಅಧ್ಯಕ್ಷರಾಗಿದ್ದ ನಿತಿನ್ ಗಡ್ಕರಿ ಹೇಳುತ್ತಾರೆ, 'ವಾಜಪೇಯಿಯವರ ಕಾರ್ಯವೈಖರಿ ಯಾವಾಗೂ ಬಡವರ ಹಾಗೂ ಹಳ್ಳಿಗಳ ವಿಕಾಸವನ್ನು ಚಿಂತಿಸುತ್ತಿತ್ತು. ಸಮಾಜದ ಕೊಟ್ಟಕೊನೆಯ ವರ್ಗ ಮತ್ತು ವ್ಯಕ್ತಿಯೆಡೆಗೆ ಅವರು ಫೋಕಸ್ ಮಾಡುತ್ತಿದ್ದರು. ಪಂಡಿತ ದೀನ್ ದಯಾಳ ಉಪಾಧ್ಯಾಯರ 'ಅಂತ್ಯೋದಯ' ಕಲ್ಪನೆಯನ್ನು ಸಾಕಾರಗೊಳಿಸಿದ ನಿಜವಾದ ರಾಜಕಾರಣಿ ಎಂದರೆ ವಾಜಪೇಯಿಯವರು ಎಂದು ನಿಸ್ಸಂಶಯವಾಗಿ ಹೇಳಬಹುದು.'</p>
<p>ಗಡ್ಕರಿ ಅವರು ಮಹಾರಾಷ್ಟ್ರದಲ್ಲಿ ಮಂತ್ರಿಯಾಗಿದ್ದಾಗ ವಾಜಪೇಯಿಯವರು ಅವರಿಗೆ ಹಳ್ಳಿಗಳ ರಸ್ತೆಗಳನ್ನು ಜೋಡಿಸುವ ಬಹುದೊಡ್ಡ ಜವಾಬ್ದಾರಿ ಕೊಟ್ಟರಂತೆ. ಪ್ರಧಾನಮಂತ್ರಿಗಳು ಈ ಯೋಜನೆಯ ಅನುಷ್ಠಾನಕ್ಕೋಸ್ಕರ ಒಂದು ಕಮಿಟಿ ಮಾಡಿದರಂತೆ. ಅದರ ಅಧ್ಯಕ್ಷರಾಗಿ ಗಡ್ಕರಿಯವರನ್ನು ನೇಮಿಸಿದರಂತೆ. ಗಡ್ಕರಿಯವರು ಮೂರು ತಿಂಗಳುಗಳಲ್ಲಿ ವಿಸ್ತೃತವಾದ ಒಂದು ರಿಪೋರ್ಟ್ ತಯಾರಿಸಿದರು. ಆ ರಿಪೋರ್ಟನ್ನು ಕುರಿತಂತೆ ಯೋಜನಾ ಆಯೋಗದ ಜೊತೆ ಚರ್ಚಿಸಿದಾಗ ಆಯೋಗದ ಆಫೀಸರ್‍ಗಳು ಹಳ್ಳಿ ಮತ್ತು ದಾರಿಗಳ ಅಭಿವೃದ್ಧಿ ರಾಜ್ಯಗಳಿಗೆ ಸಂಬಂಧಿಸಿದ ವಿಷಯಗಳಾಗಿರುವುದರಿಂದ ಕೇಂದ್ರಸರ್ಕಾರ ಏನೂ ಮಾಡಲಾಗುವುದಿಲ್ಲ ಎಂದು ಹೇಳಿದರು. ಗಡ್ಕರಿಯವರು ತುಂಬಾ ನಿರಾಶರಾದರು. ಆಗ ಅವರು ವಾಜಪೇಯಿಯವರಿಗೆ ಏನು ಹೇಳಿದರೆಂದರೆ, 'ತಾವು ದೇಶದ ಭಾಗ್ಯವಿಧಾತರು. ತಾವು ನಿಯಮಗಳ ಸುಳಿಯಲ್ಲಿ ಸಿಲುಕಬೇಡಿರಿ.' ಮೀಟಿಂಗ್ ಮುಗಿದ ಮೇಲೆ ವಾಜಪೇಯಿಯವರು ಈ ರಿಪೋರ್ಟ್ ನನಗೆ ಒಪ್ಪಿಗೆಯಾಗಿದೆ ಎಂದು ಹೇಳಿದರು. 'ಇದನ್ನು ಜಾರಿಗೆ ತನ್ನಿರಿ.' ಎಂದು ತಮ್ಮ ದೃಢ ನಿರ್ಧಾರವನ್ನು ಹೇಳಿದರು. ಹೀಗೆ ಎನ್‍ಡಿಎ ಸರ್ಕಾರದ ಮಹತ್ವಪೂರ್ಣ ಯೋಜನೆಯಾದ ಪ್ರಧಾನಮಂತ್ರಿ ಗ್ರಾಮ ರಸ್ತೆ ಯೋಜನೆ ಜಾರಿಗೆ ಬಂತು. ಈ ಯೋಜನೆಗನುಗುಣವಾಗಿ ದೇಶದ ಆರೂವರೆ ಲಕ್ಷ ಹಳ್ಳಿಗಳಲ್ಲಿ ಒಂದೂವರೆ ಲಕ್ಷ ಹಳ್ಳಿಗಳನ್ನು ರಸ್ತೆಗಳಿಂದ ಜೋಡಿಸಲಾಯಿತು.</p>
<p>ವಾಜಪೇಯಿಯವರು ಛತ್ತೀಸ್‍ಗಢ, ಉತ್ತರಾಖಂಡ ಹಾಗೂ ಜಾರ್ಖಂಡ್ ಎಂಬ ಮೂರು ರಾಜ್ಯಗಳನ್ನು ಹೊಸದಾಗಿ ರಚಿಸಿದರು. ಅನೇಕ ವರ್ಷಗಳಿಂದ ಈ ರಾಜ್ಯಗಳ ರಚನೆ ಬಗ್ಗೆ ಬೇಡಿಕೆಗಳು ಕೇಳಿ ಬರುತ್ತಿದ್ದರೂ ಕೂಡ ಯಾವುದೇ ವಿವಾದಗಳು ಸೃಷ್ಟಿಯಾಗಲಿಲ್ಲ. ಉತ್ತರಾಖಂಡ ರಾಜ್ಯದ ರಚನೆಯ ಆಂದೋಲನ ಅನೇಕ ವರ್ಷಗಳಿಂದ ಚಾಲ್ತಿಯಲ್ಲಿತ್ತು. ಸಾಕಷ್ಟು ಹಿಂಸೆಯೂ ಆಗಿತ್ತು. ಮೊದಲಿಗೆ ರಾಜ್ಯಗಳು ಹಿಂದುಳಿಯುವುದನ್ನು ತಪ್ಪಿಸಲು ಆಡಳಿತದಲ್ಲಿ ಸುಧಾರಣೆ ತರಲು ರಾಜ್ಯಗಳ ರಚನೆಯಾಗಿತ್ತು. ಆದಿವಾಸಿಗಳ ಕಲ್ಯಾಣಕ್ಕಾಗಿ, ವಿಕಾಸಕ್ಕಾಗಿ ವಾಜಪೇಯಿಯವರ ಸರ್ಕಾರದಲ್ಲೇ ಪ್ರತ್ಯೇಕ ಸಚಿವಾಲಯದ ರಚನೆಯಾಯಿತು. ಸಮಾಜಕಲ್ಯಾಣ ಸಚಿವಾಲಯವನ್ನು ಸಾಮಾಜಿಕ ನ್ಯಾಯ ಸಚಿವಾಲಯ ಎಂದು ಪರಿವರ್ತಿಸಲಾಯಿತು.</p>
<p>ವಾಜಪೇಯಿಯವರ ಆಡಳಿತದ ಮೂರನೇ ಅವಧಿಯಲ್ಲಿ ಆದ ಬಹಳ ಮುಖ್ಯವಾದ ಕಾರ್ಯವೆಂದರೆ ಸಂವಿಧಾನದ ತಿದ್ದುಪಡಿ. ಆದರೆ ಅದು ವಿವಾದದ ಸುಳಿಗೆ ಸಿಲುಕಿ ತನ್ನ ಗುರಿ ಮುಟ್ಟಲಿಲ್ಲ. ಸಂವಿಧಾನದ ರಚನೆಯಾಗಿ ಐವತ್ತು ವರ್ಷಗಳಾದವು. ಇಷ್ಟು ವರ್ಷ ಆಡಳಿತ ನಡೆಸಿದ ಕಾಂಗ್ರೆಸ್ ಸರ್ಕಾರಗಳು ಎಂಭತ್ತು ಬಾರಿ ಸಂವಿಧಾನವನ್ನು ತಿದ್ದುಪಡಿ ಮಾಡಿವೆ. ಸಂಪೂರ್ಣವಾಗಿ ಈಗ ಸಂವಿಧಾನದ ಕಡೆಗೆ ನೋಡುವ ಅವಶ್ಯಕತೆಯಿದೆ ಎಂದು ಎನ್‍ಡಿಎ ತನ್ನ ಪ್ರಣಾಳಿಕೆಯಲ್ಲಿ ಘೋಷಣೆ ಮಾಡಿತ್ತು. ಸಂವಿಧಾನವನ್ನು ಮತ್ತೆ ಪುನರ್ರಚಿಸಲಿಲ್ಲ. ಪರಿವರ್ತನೆಗಳೆಡೆಗೆ ಮಾತ್ರ ಗಮನ ಹರಿಸಲಾಗುತ್ತದೆ ಎಂದು ವಾಜಪೇಯಿ ಸರ್ಕಾರ ಮತ್ತೆ ಮತ್ತೆ ಹೇಳುತ್ತಿತ್ತು. ಆದರೆ ಕಾಂಗ್ರೆಸ್ ಹಾಗೂ ಲೆಫ್ಟ್ ಪಾರ್ಟಿಗಳು ಸರ್ಕಾರವನ್ನು ಕಟಕಟೆಯಲ್ಲಿ ನಿಲ್ಲಿಸಿದವು. ಸಂವಿಧಾನದ ಬದಲಾವಣೆಗೋಸ್ಕರ 'ನ್ಯಾಷನಲ್ ಕಮೀಶನ್ ಟು ರಿವ್ಯೂ ಆಫ್ ದ ವರ್ಕಿಂಗ್ ಆಫ್ ದ ಕಾನ್ಸಿ ್ಟ್ಟಟ್ಯೂಷನ್' ರಚಿಸುವ ಸಲಹೆ ಲಾಲ್‍ಕೃಷ್ಣ ಆಡ್ವಾಣಿಯವರದಾಗಿತ್ತು. 2000ರ ಫೆಬ್ರವರಿಯಲ್ಲಿ ರಚಿತವಾದ ಈ ಆಯೋಗದ ಅಧ್ಯಕ್ಷರಾಗಿ ಸುಪ್ರೀಂಕೋರ್ಟ್‍ನ ಮುಖ್ಯ ನ್ಯಾಯಾಧೀಶರಾದ ಜಸ್ಟೀಸ್ ಎಂ.ಎನ್. ವೆಂಕಟಾಚಲಯ್ಯರವರನ್ನು ನೇಮಿಸಲಾಯಿತು. ಕಾಂಗ್ರೆಸ್ಸು ಇದರ ವಿರೋಧವಾಗಿ 2000ನೇ ಏಪ್ರಿಲ್ 14ರಂದು ಅಂಬೇಡ್ಕರ್ ಜಯಂತಿಯಂದು 'ಸೇವ್ ದ ಕಾನ್ಸಿ ್ಟಟ್ಯೂಷನ್' ಎಂದು ಆಚರಿಸಿತು. ರಾಷ್ಟ್ರಪತಿ ಕೆ.ಆರ್. ನಾರಾಯಣ್‍ರವರು ಪರೋಕ್ಷವಾಗಿ ಇದರ ವಿಮರ್ಶೆ ಮಾಡಿದರು.</p>
<p>ವಾಜಪೇಯಿಯವರಿಗೆ ಸದಾಕಾಲ ಪ್ರಿಯವಾದ ವಿಷಯವೆಂದರೆ ವಿದೇಶನೀತಿ. 1977ರಲ್ಲಿ ಮೊರಾರ್ಜಿ ದೇಸಾಯಿ ಸರ್ಕಾರದಲ್ಲಿ ವಾಜಪೇಯಿಯವರು ವಿದೇಶಮಂತ್ರಿಗಳಾಗಿದ್ದಾಗ ಪಾಕೀಸ್ತಾನದೊಡನೆ ಸಂಬಂಧ ಕುದುರಿಸಲು ಸಾಕಷ್ಟು ಶ್ರಮಿಸಿದ್ದರು. ತಮ್ಮ ಪ್ರಧಾನಮಂತ್ರಿತ್ವದ ಕಾಲದಲ್ಲಿ ಲಾಹೋರ್‍ವರೆಗೆ ಬಸ್‍ನಲ್ಲಿ ಪ್ರಯಾಣ ಬೆಳೆಸಿದ್ದಲ್ಲದೇ ಕಾರ್ಗಿಲ್ ಕದನದ ನಂತರವೂ ಕೂಡ ಆಗ್ರಾದ ಶೃಂಗ ಸಭೆಯಲ್ಲಿ ಜನರಲ್ ಪರ್ವೇಜ್ ಮುಷರ್ರಫ್‍ರೊಡನೆ ಮಾತಾಡಿದರು. 1947ರ ನಂತರ ಎರಡೂ ದೇಶಗಳನ್ನು ರಸ್ತೆ ಮಾರ್ಗದ ಮೂಲಕ ಜೋಡಿಸಲಾಯಿತು. ಲಾಹೋರ್ ಒಪ್ಪಂದದಲ್ಲಿ ಎರಡೂ ದೇಶಗಳಿಗೆ ಸಂಬಂಧಿಸಿದ ವಿವಾದಿತ ವಿಷಯಗಳನ್ನು ಮಾತುಕತೆ ಮುಖಾಂತರ ಬಗೆಹರಿಸಿಕೊಳ್ಳುವ ತೀರ್ಮಾನ ತೆಗೆದುಕೊಳ್ಳಲಾಯಿತು. ಚೀನಾದೊಡನೆ ಕೂಡ ಸಂಬಂಧ ಕುದುರಿಸಲು ವಾಜಪೇಯಿಯವರು ಉತ್ತಮ ಪ್ರಯತ್ನ ಮಾಡಿದರು. ವ್ಯಾಪಾರ ಹೆಚ್ಚಿಸುವುದರ ಬಗ್ಗೆ ಹಾಗೂ ಗಡಿ ವಿವಾದವನ್ನು ಮಾತುಕತೆಯ ದಾರಿಯಲ್ಲಿ ಬಗೆಹರಿಸಲು ಪ್ರಯತ್ನ ನಡೆಯಿತು. ಆತಂಕವಾದದ ವಿರುದ್ಧ ಸೆಣೆಸಲು ಇಸ್ರೇಲ್ ಜೊತೆ ಸ್ಟ್ರೈಟೆಜಿಕ್ ಮತ್ತು ಸೈನಿಕ ಸಹಕಾರ ಹೆಚ್ಚಿಸುವ ಕೆಲಸಗಳು ನಡೆದವು. 'ಲುಕ್ ಈಸ್ಟ್' ಪಾಲಿಸಿಯಲ್ಲಿ ದಕ್ಷಿಣ ಪೂರ್ವ ಏಷ್ಯಾ ಮತ್ತು ಪೂರ್ವ ಏಷ್ಯಾಗಳೊಂದಿಗಿನ ಸಂಬಂಧದ ಬಗ್ಗೆ ಒತ್ತು ನೀಡಲಾಯಿತು. ಅಮೇರಿಕಾದ ಜೊತೆಯಲ್ಲದೆ ರಷ್ಯಾ ಹಾಗೂ ಜಪಾನ್ ಜೊತೆ ಕೂಡ ಸಂಬಂಧ ಬಲಗೊಂಡಿತು. 2000ನೇ ಮಾರ್ಚ್‍ನಲ್ಲಿ ಬಿಲ್ ಕ್ಲಿಂಟನರು ಹನ್ನೆರಡು ವರ್ಷಗಳ ನಂತರ ಭಾರತಕ್ಕೆ ಪ್ರವಾಸ ಮಾಡಿದ ಅಮೇರಿಕಾದ ಅಧ್ಯP್ಷÀರಾಗಿದ್ದರು. ಇದಕ್ಕಿಂತ ಮುಂಚೆ ಜಿಮಿಕಾರ್ಟರರು 1978ರ ಜನವರಿಯಲ್ಲಿ ಭಾರತಕ್ಕೆ ಬಂದಿದ್ದರು.</p>
<p>ಸಂವಿಧಾನವು ಜಾರಿಗೆ ಬಂದು ಐವತ್ತು ವರ್ಷಗಳು ಪೂರ್ಣವಾದ ಸಂದರ್ಭದಲ್ಲಿ 2000ನೇ ಜನವರಿ 27ರಂದು ನಡೆದ ಸುವರ್ಣ ಜಯಂತಿ ಸಮಾರಂಭದಲ್ಲಿ ರಾಷ್ಟ್ರಪತಿ ನಾರಾಯಣ್‍ರವರು ಹೇಳಿದರು, 'ಇತ್ತೀಚೆಗೆ ಸಂವಿಧಾನದೆಡೆ ಗಮನ ಹರಿಸಲು ಹಾಗೂ ಅದನ್ನು ಮರುಪರಿಶೀಲಿಸಿ ತಿದ್ದುಪಡಿ ಮಾಡಲು ಸಾಕಷ್ಟು ಚರ್ಚೆ ನಡೆಯುತ್ತಿದೆ. ಸಂವಿಧಾನದ ಕಾರಣದಿಂದ ನಾವು ಫೇಲಾದೆವೇ....? ಅಥವಾ ನಾವೇ ಸಂವಿಧಾನವನ್ನು ಫೇಲ್ ಮಾಡಿದೆವೇ....? ಎಂಬುದನ್ನು ಈಗ ನೋಡಬೇಕಾಗಿದೆ. ಇತ್ತೀಚೆಗಿನ ಮತ್ತೆ ಮತ್ತೆ ಉರುಳಿದ ಸರ್ಕಾರಗಳನ್ನು ನೋಡಿದಾಗ ಅವುಗಳ ಅಸ್ಥಿರತೆಯ ಸ್ಥಿತಿಗಳು ಸಂವಿಧಾನದ ತಿದ್ದುಪಡಿಗೆ ಕಾರಣವಾದವು ಎಂದು ಹೇಳಲಾಗುವುದಿಲ್ಲ. ನಮ್ಮ ಸಂವಿಧಾನದ ನಿರ್ಮಾತೃಗಳು ಇದರ ಬಗ್ಗೆ ಗಂಭೀರವಾದ ಹಾಗೂ ಸೂಕ್ಷ್ಮವಾದ ಕೆಲಸ ಮಾಡಿದ್ದಾರೆ. ಸಂವಿಧಾನದ ಮೂಲ ಭಾವನೆಯೊಂದಿಗೆ ಗುದ್ದಾಟ ಮಾಡಬಾರದು.' ಇದಾದ ನಂತರ ಪ್ರಧಾನಿಗಳು ಇದಕ್ಕೆ ಉತ್ತರಿಸುತ್ತ ಸಂವಿಧಾನದ ಮೂಲಭಾವನೆ ಜೊತೆ ಚಕ್ಕಂದವಾಗಲೀ, ಬದಲಾವಣೆಯಾಗಲೀ ಮಾಡುತ್ತಿಲ್ಲ ಎಂದು ಹೇಳಿದರು. 2002ರ ಮಾರ್ಚ್ 31ರಂದು ಆಯೋಗವು ತನ್ನ ರಿಪೋರ್ಟನ್ನು ಪ್ರಧಾನಿಗಳಿಗೆ ಒಪ್ಪಿಸಿತು. ಅನೇಕ ಮಹತ್ವಪೂರ್ಣ ಸಲಹೆಗಳನ್ನು ಆಯೋಗವು ನೀಡಿತು.</p>
<p>ಇವುಗಳಲ್ಲಿ ಬಹಳ ಮಹತ್ವಪೂರ್ಣವಾದ ಸಲಹೆಯೆಂದರೆ ಸಂಸತ್ತಿನ ಸ್ಥಿರತೆಯಾಗಿತ್ತು. ಆಯೋಗವು ಒಂದು ಮಹತ್ವಪೂರ್ಣವಾದ ಬದಲಾವಣೆಯ ಸಲಹೆಗಳನ್ನು ಕೊಟ್ಟಿತು. ಅದೇನೆಂದರೆ ಒಂದು ವೇಳೆ ಚುನಾವಣೆಗಳಲ್ಲಿ ಯಾವುದೇ ಒಂದು ಪಕ್ಷಕ್ಕೆ ಅಥವಾ ಚುನಾವಣಾ ಪೂರ್ವ ಮೈತ್ರಿ ಮಾಡಿಕೊಂಡ ಸಮ್ಮಿಶ್ರ ಪಕ್ಷಕ್ಕೆ ಬಹುಮತ ಬರಲಿಲ್ಲವೆಂದರೆ ಲೋಕಸಭಾ ಅಧ್ಯಕ್ಷರ ಆಯ್ಕೆ ಮಾಡುವಂತೆ ಸದನದ ನಾಯಕನ ಆಯ್ಕೆಯನ್ನು ಮತದಾನದ ಮೂಲಕ ಮಾಡಬಹುದು. ಅಂದರೆ ಲೋಕಸಭೆಯ ಎಲ್ಲ ಸದಸ್ಯರು ಓಟು ಹಾಕಿ ತಮ್ಮ ನಾಯಕನನ್ನು ಆರಿಸಬಹುದು. ಆರಿಸಿ ಬಂದವರೇ ಪ್ರಧಾನಿ ಆಗುವರು. ಇದೇ ಪದ್ಧತಿಯನ್ನು ರಾಜ್ಯಗಳ ವಿಧಾನ ಸಭೆಗಳಲ್ಲಿ ಮುಖ್ಯಮಂತ್ರಿಯನ್ನು ಆಯ್ಕೆ ಮಾಡುವಾಗಲೂ ಅನುಸರಿಸಬಹುದು. ಇದಲ್ಲದೆ ಸರ್ಕಾರದ ವಿರುದ್ಧ ಅವಿಶ್ವಾಸ ಪ್ರಸ್ತಾಪ ಮಂಡಿಸಬೇಕಾದರೆ ಸದನದ ಶೇ. 20 ಸದಸ್ಯರ ಹಸ್ತಾಕ್ಷರ ಇರಬೇಕು. ಸರ್ಕಾರ ಉರುಳಿದ ಮೇಲೆ ಲೋಕಸಭೆಯನ್ನಾಗಲೀ ಅಥವಾ ವಿಧಾನಸಭೆಯನ್ನಾಗಲೀ ವಿಸರ್ಜನೆಗೊಳಿಸದೇ ಇರಲು ಐದು ವರ್ಷ ಪೂರ್ಣಗೊಳಿಸಲು ಹೊಸ ನಾಯಕನ ಆಯ್ಕೆ ಬಗ್ಗೆ ಕೂಡ ಆಗಲೇ ಪ್ರಸ್ತಾವನೆ ಸಲ್ಲಿಸಬೇಕಾಗುತ್ತದೆ.</p>
<p>ಚುನಾವಣೆಗಳಲ್ಲಿ ಸುಧಾರಣೆ ತರಲು ಆಯೋಗವು ಅನೇಕ ಸಲಹೆಗಳನ್ನು ನೀಡಿತು. ಅದರಂತೆ ಮುಖ್ಯ ಚುನಾವಣಾ ಆಯುಕ್ತರನ್ನು ಹಾಗೂ ಚುನಾವಣಾ ಆಯುಕ್ತರ ನಿಯೋಜನೆಗೆ ಒಂದು ಕಮಿಟಿಯನ್ನು ರಚಿಸುವ ಬಗ್ಗೆ ಚರ್ಚೆಯಾಯಿತು. ಈ ಕಮಿಟಿಯಲ್ಲಿ ಪ್ರಧಾನಮಂತ್ರಿ, ಲೋಕಸಭೆಯ ಹಾಗೂ ರಾಜ್ಯಸಭೆಗಳ ವಿರೋಧ ಪಕ್ಷದ ನಾಯಕರು, ಲೋಕಸಭೆಯ ಅಧ್ಯಕ್ಷರು ಹಾಗೂ ರಾಜ್ಯಸಭೆಯ ಉಪಸಭಾಪತಿಗಳು ಸೇರಿಸಿಕೊಳ್ಳುವಂತೆ ಸಲಹೆ ನೀಡಲಾಯಿತು. ಇದೇ ರೀತಿ ರಾಜ್ಯ ಮಟ್ಟದ ಕಮಿಟಿಗಳ ರಚನೆ ಬಗ್ಗೆ ಕೂಡ ಸಲಹೆ ನೀಡಲಾಯಿತು.</p>
<p>ಪಕ್ಷಾಂತರಕ್ಕೆ ಸಂಬಂಧಿಸಿದಂತೆ ಕೂಡ ಒಂದು ಸಲಹೆಯಿತ್ತು. ಯಾರು ಪಕ್ಷಾಂತರ ಮಾಡುತ್ತಾರೋ ಅವರು ಸಂಸತ್ತು ಹಾಗೂ ವಿಧಾನಸಭೆಯ ಸದಸ್ಯತ್ವಕ್ಕೆ ರಾಜೀನಾಮೆ ಸಲ್ಲಿಸಿ ಮತ್ತೆ ಚುನಾವಣೆ ಎದುರಿಸಬೇಕು ಎಂಬುದೇ ಆ ಸಲಹೆ. ಚುನಾವಣೆಯ ಖರ್ಚಿನ ಗಡಿಯನ್ನು ವಿಸ್ತರಿಸಲು ಮತ್ತು ಮಂತ್ರಿಮಂಡಲದ ಗಾತ್ರವನ್ನು ಸೀಮಿತಗೊಳಿಸುವ ಸಲಹೆಯನ್ನು ಕೂಡ ಆಯೋಗವು ನೀಡಿತು. ಈ ಸಲಹೆಗಳನ್ನು ಗಮನದಲ್ಲಿಟ್ಟುಕೊಂಡು 2003ರಲ್ಲಿ ಎನ್‍ಡಿಎ ಸರ್ಕಾರವು ಕಾನೂನು ರಚಿಸಿ ಮಂತ್ರಿಮಂಡಲದ ಸದಸ್ಯರು ಒಟ್ಟು ಸಂಖ್ಯೆಯ ಶೇ. 15ರಷ್ಟಿರಬೇಕು ಹಾಗೂ ಚಿಕ್ಕ ರಾಜ್ಯಗಳಲ್ಲಿ ಕಡಿಮೆ ಅಂದರೆ ಶೇ. 12ರಷ್ಟಿರಬೇಕೆಂದು ತೀರ್ಮಾನಿಸಿತು. ಜೊತೆಗೆ ಪಕ್ಷಾಂತರಿಗಳಿಗೆ ಯಾವುದೇ ಮಂತ್ರಿಗಿರಿ ಕೊಡುವ ಹಾಗಿಲ್ಲ ಎಂದೂ ತೀರ್ಮಾನಿಸಿತು. ಪಕ್ಷಾಂತರ ಮಾಡುವುದನ್ನು ತಪ್ಪಿಸಲು ಈ ರೀತಿ ಕಾನೂನು ರಚಿಸಲಾಯಿತು. ಆಯೋಗವು ಸಂಸದರ ನಿಧಿಕೋಶವನ್ನು ಕೂಡಲೇ ಸ್ಥಗಿತಗೊಳಿಸುವ ಸಲಹೆ ನೀಡಿತ್ತು. ಆದರೆ ಎನ್‍ಡಿಎ ಸರ್ಕಾರವು ಎಲ್ಲ ಪಕ್ಷಗಳ ಒತ್ತಡದ ಕಾರಣದಿಂದ ಈ ತೀರ್ಮಾನವನ್ನು ಕೈಗೊಳ್ಳಲಾಗಲಿಲ್ಲ.</p>
<p>ಕಾನೂನು ಆಯೋಗವು ನ್ಯಾಯ ಪಾಲಿಕೆಗಳಲ್ಲಿ ಜಡ್ಜ್‍ಗಳ ನಿಯುಕ್ತಿ ಕುರಿತು ನ್ಯಾಶನಲ್ ಜ್ಯುಡಿಶಿಯಲ್ ಕಮೀಶನ್ ರಚಿಸುವ ಸಲಹೆ ನೀಡಿತು. ಈ ಕಮೀಶನ್ನಿನಲ್ಲಿ ಭಾರತದ ಮುಖ್ಯ ನ್ಯಾಯಾಧೀಶರು ಛೇರ್‍ಮೆನ್ ಆಗಿದ್ದುಕೊಂಡು ಇವರ ಜೊತೆಗೆ ಸುಪ್ರೀಂಕೋರ್ಟ್‍ನ ಇಬ್ಬರು ಹಿರಿಯ ನ್ಯಾಯಾಧೀಶರನ್ನು, ಕಾನೂನು ಮಂತ್ರಿಗಳನ್ನು ಹಾಗೂ ಒಬ್ಬ ವಿಶೇಷಜ್ಞರನ್ನು ರಾಷ್ಟ್ರಪತಿಯವರು ನೇಮಿಸಬೇಕೆಂದು ಸೂಚಿಸಿತು. ಆಯೋಗವು ಸುಪ್ರೀಂಕೋರ್ಟ್ ಹಾಗೂ ಹೈಕೋರ್ಟ್‍ಗಳಲ್ಲಿ ವಿಚಾರಣೆ ಮುಗಿದ 90 ದಿನಗಳಲ್ಲಿ ತೀರ್ಪು ನೀಡಬೇಕೆಂದು ಅನುಮೋದನೆ ಮಾಡಿತು. ಇದಲ್ಲದೆ ಕೇಂದ್ರ, ರಾಜ್ಯಗಳ ಸಂಬಂಧ ರಾಜ್ಯಪಾಲರ ನಿಯುಕ್ತಿ, ಅಧಿಕಾರದ ವಿಕೇಂದ್ರೀಕರಣದಂತಹ ವಿಷಯಗಳ ಬಗ್ಗೆ ಕೂಡ ಮುಖ್ಯ ಸಲಹೆಗಳನ್ನು ಆಯೋಗವು ನೀಡಿತು. ಆದರೆ ಅವುಗಳಿಗೆ ಸಂಬಂಧಿಸಿದಂತೆ ಹೆಚ್ಚು ಕಾರ್ಯಗಳು ನೆರವೇರಲಿಲ್ಲ.</p>
<p>ವಾಜಪೇಯಿ ನೇತೃತ್ವದ ಎನ್‍ಡಿಎ ಸರ್ಕಾರದ ಅವಧಿಯಲ್ಲಿ ಕಾಶ್ಮೀರ ಸಮಸ್ಯೆ ಬಗೆಹರಿಸಲು ಸಾಕಷ್ಟು ಕೆಲಸಗಳಾದವು. ಹಾಗೆ ನೋಡಿದರೆ ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ಜೊತೆ ವಾಜಪೇಯಿಯವರು ಪಠಾಣ್ ಕೋಟ್‍ಗೆ ಹೋದಾಗಲೇ ಅವರ ರಾಜಕೀಯ ಕೆರಿಯರ್ ಕಾಶ್ಮೀರದೊಂದಿಗೆ ತಳುಕುಹಾಕಿಕೊಂಡೇ ಶುರುವಾಯಿತು ಎನ್ನಬಹುದು. ಅನುಮತಿಯಿಲ್ಲದೆ ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರು 1953ರ ಮೇ 11 ರಂದು ಜಮ್ಮು ಕಾಶ್ಮೀರಕ್ಕೆ ಹೋದಾಗ ಬಂಧಿತರಾದರು. 1953ರ ಜೂನ್ 23ರಂದು ಜೈಲಿನಲ್ಲಿರುವಾಗಲೇ ಅವರ ನಿಧನವಾಯಿತು. ಸರ್ಕಾರವು ಯಾವುದೇ ಕಾರಣಕ್ಕೂ ಅವರನ್ನು ಕಾಶ್ಮೀರ ಪ್ರವೇಶಿಸಲು ಬಿಡುವುದಿಲ್ಲ, ಪಂಜಾಬ್‍ನಲ್ಲೇ ಅವರನ್ನು ಬಂಧಿಸಲಾಗುವುದೆಂಬ ಸುದ್ದಿ ಎಲ್ಲೆಡೆ ಹಬ್ಬಿಬಿಟ್ಟಿತ್ತು. ಆಗಿನಿಂದಲೂ ವಾಜಪೇಯಿಯವರ ತಲೆಯೊಳಗೆ ಕಾಶ್ಮೀರ ಸಮಸ್ಯೆ ಕೂತು ಬಿಟ್ಟಿತ್ತು. ಆಗಿನಿಂದಲೂ ಅದನ್ನು ಬಗೆಹರಿಸಲು ಪ್ರಯತ್ನಿಸುತ್ತಿದ್ದರು.</p>
<p>ಡಾ|| ಮುಖರ್ಜಿಯವರ ನಿಧನದ ನಂತರ ಜಮ್ಮು ಕಾಶ್ಮೀರದಲ್ಲಿ ಮುಖ್ಯಮಂತ್ರಿ ಶೇಖ್ ಅಬ್ದುಲ್ಲಾರಿಗೆ ಕುರ್ಚಿಬಿಡಬೇಕಾಗಿ ಬಂತು. ಆದರೆ 1998ರಲ್ಲಿ ಕೇಂದ್ರದಲ್ಲಿ ಎನ್‍ಡಿಎ ಸರ್ಕಾರ ಬಂದಾಗ ವಾಜಪೇಯಿಯವರು ಶೇಖ್ ಅಬ್ದುಲ್ಲಾರ ಮಗನಾದ ಡಾ|| ಫಾರೂಖ್ ಅಬ್ದುಲ್ಲಾರೊಡನೆ ಕೈ ಸೇರಿಸಿದರು. ಇತಿಹಾಸವನ್ನು ಹಿಂದೆ ಬಿಟ್ಟು ಕಾಶ್ಮೀರವನ್ನು ಅಭಿವೃದ್ಧಿಗೊಳಿಸಬೇಕು ಎಂದು ಹೇಳಿದರು. ಫಾರೂಖ್ ಅಬ್ದುಲ್ಲಾರಿಗೂ ಇದು ಅರ್ಥವಾಯಿತು. ಅವರ ಮಗ ಉಮರ್ ಅಬ್ದುಲ್ಲಾರವರಿಗೆ ವಾಜಪೇಯಿಯವರು ತಮ್ಮ ಸರ್ಕಾರದಲ್ಲಿ ಸ್ಥಾನ ನೀಡಿ, ಮಂತ್ರಿ ಪದವಿ ಕೊಟ್ಟರು.</p>
<p>ಕಾಶ್ಮೀರ ವಿವಾದಕ್ಕೆ ಸಂಬಂಧಿಸಿದಂತೆ ಒಂದು ಮುಖ್ಯವಾದ ಬದಲಾವಣೆ ಆ ಸಮಯದಲ್ಲಿ ಅನುಭವಕ್ಕೆ ಬಂತು. 2000 ಆಗಸ್ಟ್‍ನಲ್ಲಿ ಪ್ರಧಾನಮಂತ್ರಿ ವಾಜಪೇಯಿಯವರು ಜಮ್ಮು ಕಾಶ್ಮೀರದ ಪ್ರವಾಸ ಕೈಗೊಂಡರು. ಆಗ ಅವರು 'ಭಾರತ ಸರ್ಕಾರವು ಜಮ್ಮು ಕಾಶ್ಮೀರದ ಯಾವುದೇ ಪ್ರತಿನಿಧಿಯ ಹತ್ತಿರ ಮಾತಾಡಲು ಸಿದ್ಧವಿದೆ' ಎಂದು ಹೇಳಿದರು. ಇದಾದ ನಂತರ ನವೆಂಬರ್‍ನಲ್ಲಿ ಅವರು ವಿಪಕ್ಷೀಯ ಸೀಜ್ó ಫೈರ್‍ನ ಘೋಷಣೆ ಮಾಡಿದರು. ಕಾಶ್ಮೀರದ ಜನತೆ ಮೇಲೆ ಇದು ಭಾವನಾತ್ಮಕ ಪ್ರಭಾವ ಬೀರಿತು.</p>
<p>2002ರಲ್ಲಿ ಎನ್‍ಡಿಎ ಸರ್ಕಾರವಿದ್ದಾಗಲೇ ಜಮ್ಮು ಕಾಶ್ಮೀರದಲ್ಲಿ ಚುನಾವಣೆಗಳು ನಡೆಯಬೇಕಿದ್ದವು. ಚುನಾವಣೆಗಳು ನಿಷ್ಪಕ್ಷಪಾತವಾಗಿ ಯಾವುದೇ ಭಯವಿಲ್ಲದೆ, ನಿರ್ಭಯವಾಗಿ ನಡೆಯುತ್ತವೆ ಎಂದು ಇಡೀ ಜಗತ್ತಿಗೇ ತೋರಿಸಬೇಕಾಗಿದ್ದುದರಿಂದ ಎನ್‍ಡಿಎ ಸರ್ಕಾರಕ್ಕೆ ಇದೊಂದು ಸವಾಲಾಗಿತ್ತು ಹಾಗೂ ಸರ್ಕಾರದ ಗುರುತರ ಜವಾಬ್ದಾರಿಯಾಗಿತ್ತು. ಇಷ್ಟೇ ಅಲ್ಲದೆ ಅತಿ ಹೆಚ್ಚು ಜನರು ಮತದಾನದಲ್ಲಿ ಭಾಗಿಯಾಗಿದ್ದಾರೆ ಎಂಬುದನ್ನು ಕೂಡ ಸಾಬೀತು ಪಡಿಸಬೇಕಾಗಿತ್ತು. ವಾಜಪೇಯಿಯವರು ಸ್ವತಂತ್ರವಾದ ಹಾಗೂ ನಿಷ್ಪಕ್ಷಪಾತವಾದ ಮತದಾನ ನಡೆಸುವ ವಾಗ್ದಾನವನ್ನಷ್ಟೇ ಕೊಡಲಿಲ್ಲ ಬದಲಾಗಿ ಅದನ್ನು ಕಾರ್ಯರೂಪಕ್ಕೆ ತರಲು ಸರ್ಕಾರಕ್ಕೆ ಗಂಭೀರವಾಗಿ ಆದೇಶಿಸಿದರು. ರಾಜ್ಯದಲ್ಲಿ ನ್ಯಾಷನಲ್ ಕಾನ್ಫರೆನ್ಸ್‍ನ ಆಡಳಿತವಿರುವುದರಿಂದ ಹಾಗೂ ಕೇಂದ್ರದೊಡನೆ ಶಾಮೀಲಾಗಿರುವುದರಿಂದ ಚುನಾವಣೆಯಲ್ಲಿ ಅವರದ್ದೇ ಗೆಲುವಾಗುತ್ತದೆ ಎಂದು ಹೆಚ್ಚು ಜನ ನಂಬಿದ್ದರು. ಬಹಳಷ್ಟು ಆತಂಕವಾದಿಗಳು ಹಾಗೂ ಪ್ರತ್ಯೇಕತಾವಾದಿಗಳ ಸಂಘಟನೆಗಳು ಚುನಾವಣೆಯನ್ನು ಬಹಿಷ್ಕರಿಸುತ್ತೇವೆಂದು ಸಾರಿದವು. ಮತ್ತು ಬೆದರಿಕೆ ಹಾಕಿದವು. ಆದರೂ ಸೆಪ್ಟೆಂಬರ್-ಅಕ್ಟೋಬರ್‍ನಲ್ಲಿ ಚುನಾವಣೆಗಳು ನಡೆದವು. ಶೇ 44%ರಷ್ಟು ಮತದಾನವಾಯಿತು. ನ್ಯಾಷನಲ್ ಕಾನ್ಫರೆನ್ಸ್ ಹೀನಾಯವಾಗಿ ಸೋತು ಹೋಯಿತು. ರಾಜ್ಯದಲ್ಲಿ ಪಿಡಿಪಿ-ಕಾಂಗ್ರೆಸ್ ಸರ್ಕಾರ ರಚನೆಯಾಯಿತು. ಮುಫ್ತಿ ಮಹಮದ್ ಸಯ್ಯೀದ್ ಮುಖ್ಯಮಂತ್ರಿಯಾದರು. ಈ ಚುನಾವಣೆಗಳ ನಂತರ ಜಮ್ಮು ಕಾಶ್ಮೀರದಲ್ಲಿ ಸ್ವಲ್ಪ ಶಾಂತಿ ಕಾಣಿಸತೊಡಗಿತು.</p>
<p>ಲಾಲ್‍ಕೃಷ್ಣ ಆಡ್ವಾಣಿಯವರು ಕೂಡ ರಾಜ್ಯದಲ್ಲಿ ಶಾಂತಿ ಮರುಸ್ಥಾಪನೆಗೆ ಮತ್ತೊಂದು ಪ್ರಯತ್ನ ಮಾಡಿದರು. ಆಡ್ವಾಣಿಯವರು ಆಲ್ ಪಾರ್ಟಿಸ್ ಹುರಿಯತ್ ಕಾನ್ಫರೆನ್ಸ್‍ನ ಮಂದಗಾಮಿ ಗುಂಪಿನ ಜೊತೆ ಮಾತುಕತೆ ಶುರು ಮಾಡಿದರು. ದೆಹಲಿಯಲ್ಲಿ ಜನವರಿ 22 ಹಾಗೂ ಮಾರ್ಚ್ 27ರಂದು ಎರಡು ಸುತ್ತಿನ ಮಾತುಕತೆಗಳಾದವು. ಈ ಚರ್ಚೆಯಲ್ಲಿ ಹುರಿಯತ್ ಟೀಮಿನ ಪರವಾಗಿ ಮೌಲ್ವಿ ಅಬ್ಬಾಸ್ ಅನ್ಸಾರಿ, ಮೀರ್ ವಾಯಿಜ್ ಉಮರ್ ಫಾರೂಖ್, ಬಿಲಾಲ್ ಗನಿ ಲೋನ್, ಅಬ್ದುಲ್ ಗನಿ ಬಟ್ ಮತ್ತು ಫಜಲ್ ಹಕ್ ಕುರೈಶಿ ಸೇರಿದ್ದರು. ಸಂಘಪರಿವಾರದ ಕೆಲವರು ಈ ಸಭೆಯನ್ನು ವಿರೋಧಿಸಿದರು.</p>
<p>ವಾಜಪೇಯಿ ಸರ್ಕಾರವು ಈ ವಿಷಯವಾಗಿ ಎರಡು ಮಗ್ಗುಲುಗಳಿಂದಲೂ ಕೆಲಸ ಮಾಡಿತು. ಒಂದು ಕಡೆಯಿಂದ ಅದು ಪಾಕೀಸ್ತಾನದೊಡನೆ ಸಂಬಂಧ ಸುಧಾರಿಸಲು ರಾಜತಾಂತ್ರಿಕ ಮತ್ತು ಟ್ರ್ಯಾಕ್-2 ಡಿಪ್ಲೋಮೆಸಿಯ ಪ್ರಯತ್ನ ಮಾಡತೊಡಗಿದರೆ, ಮತ್ತೊಂದೆಡೆಯಿಂದ ಜಮ್ಮು ಕಾಶ್ಮೀರದ ಜನರನ್ನು ಮಾತುಕತೆಗೆ ಸಿದ್ಧಗೊಳಿಸತೊಡಗಿತು. ಹುರಿಯತ್‍ನೊಡನೆ ಆಡ್ವಾಣಿಯವರ ಮಾತುಕತೆ ನಡೆದಿತ್ತು. ಇದಲ್ಲದೆ ವಾಜಪೇಯಿಯವರು ಯೋಜನಾ ಆಯೋಗದ ಉಪಾಧ್ಯಕ್ಷರಾದ ಕೆ.ಸಿ. ಪಂತ್, ಕಾನೂನು ಮಂತ್ರಿಗಳಾದ ಅರುಣ್ ಜೇಟ್ಲಿ ಮತ್ತು ಎನ್.ಎಸ್. ವೋಹ್ರಾರವರಿಗೆ ಪ್ರತ್ಯೇಕತಾವಾದಿಗಳ ಬೇರೆ ಬೇರೆ ಸಂಘಟನೆಗಳ ಮತ್ತು ನಾಯಕರುಗಳ ಜೊತೆ ಮಾತುಕತೆ ಮುಂದುವರೆಸುವ ಜವಾಬ್ದಾರಿಯನ್ನು ವಹಿಸಿದರು. ಇದರಿಂದ ಕೊಂಚ ಪ್ರಯೋಜನವೂ ಆಯಿತು. ಆದರೆ ಈ ಮಾತುಕತೆಯಲ್ಲಿ ಹುರಿಯತ್ ಕಾನ್ಫರೆನ್ಸ್ ಭಾಗಿಯಾಗುತ್ತಿರಲಿಲ್ಲ. ಆಗ 2003ರ ಅಕ್ಟೋಬರ್‍ನಲ್ಲಿ ಕ್ಯಾಬಿನೆಟ್ ಕಮಿಟಿ ಆನ್ ಸೆಕ್ಯೂರಿಟಿಯು ಗೃಹಮಂತ್ರಿಗಳಾದ ಆಡ್ವಾಣಿಯವರಿಗೆ ಹುರಿಯತ್ ಜೊತೆ ಮಾತಾಡುವ ಜವಾಬ್ದಾರಿ ವಹಿಸಿತು. ಸೈಯದ್ ಅಲೀ ಶಾಹ್ ಗಿಲಾನಿ ಅಲ್ಲದೆ ಹುರಿಯತ್‍ನ ಉಳಿದ ನಾಯಕರುಗಳು ಸರ್ಕಾರದ ಈ ಕ್ರಮವನ್ನು ಸ್ವಾಗತಿಸಿದರು.</p>
<p>ಹುರಿಯತ್‍ನ ಜೊತೆಯ ಮಾತುಕತೆಯ ರೀತಿ ಮತ್ತು ಮಾರ್ಗಗಳೊಳಗೊಂಡಂತೆ ಆಡ್ವಾಣಿ ಹಾಗೂ ವಾಜಪೇಯಿಯವರ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್ ಮಿಶ್ರ ಹಾಗೂ ವಿಶೇಷ ಅಧಿಕಾರಿ ಎ.ಎಸ್. ದುಲತ್‍ರವರ ಕಾರ್ಯವೈಖರಿಯಲ್ಲಿ ಅಂತರವಿತ್ತು. ದುಲತ್‍ರವರು ಪ್ರತ್ಯೇಕತಾವಾದಿ ನಾಯಕರುಗಳಿಗೆ ಭಾರತ ಸರ್ಕಾರವು ಸಂವಿಧಾನದ ಪರಿಧಿಯಿಂದ ಹೊರಬಂದೂ ಸಹ ಮಾತಾಡಲು ಸಿದ್ಧವಿದೆ ಎಂದು ಸೂಚಿಸಿದ್ದರು. ಇದರಿಂದ ಆಡ್ವಾಣಿಯವರು ಕೋಪಗೊಂಡಿದ್ದರು. ಅವರು ಈ ನಾಯಕರುಗಳಿಗೆ ಮಾತುಕತೆಯೇನಿದ್ದರೂ ಸಂವಿಧಾನದ ಪರಿಧಿಯಲ್ಲಿ ಮಾತ್ರ ನಡೆಯುತ್ತದೆ ಎಂದು ಸ್ಪಷ್ಟವಾಗಿ ಹೇಳಿಬಿಟ್ಟರು. ಮೊದಲ ಸುತ್ತಿನ ಮಾತುಕತೆಯಲ್ಲಿ ಎರಡೂ ಕಡೆಯವರು ಇನ್ನು ಮುಂದೆ ರಾಜ್ಯದಲ್ಲಿ ಬಂದೂಕಿನ ಗುಂಡುಗಳ ಸದ್ದಿಗೆ ಬದಲಾಗಿ ಕೇವಲ ರಾಜಕೀಯ ಸದ್ದುಗಳು ಮಾತ್ರ ಕೇಳಿಸಬೇಕು ಎಂಬ ವಿಷಯದಲ್ಲಿ ರಾಜಿಯಾದರು. ಭಾರತ ಸರ್ಕಾರವು ರಾಜ್ಯದಲ್ಲಿ ಶಾಂತಿ ಸ್ಥಾಪನೆಗೆ ಬದ್ಧವಾಗಿದೆ ಮತ್ತು ಹುರಿಯತ್ ನಾಯಕರ ಯೋಗ್ಯ ಮಾರ್ಗಗಳ ಬಗ್ಗೆ ವಿಚಾರ ಮಾಡಲಾಗುವುದು, ಜಮ್ಮು ಕಾಶ್ಮೀರವು ಎಂದೆಂದೂ ಭಾರತದ ಅವಿಭಾಜ್ಯ ಅಂಗವಾಗಿದೆ, ಅಲ್ಲದೆ ಭಾರತವು ಎಂದಿಗೂ ತ್ರಿಪಕ್ಷೀಯ ಮಾತುಕತೆಗೆ ಸಿದ್ಧವಿಲ್ಲ ಎಂದು ಮಾತುಕತೆಯ ಸಂದರ್ಭದಲ್ಲಿ ಆಡ್ವಾಣಿಯವರು ಹೇಳಿದರು. ಆಡ್ವಾಣಿಯವರು 1953ಕ್ಕಿಂತ ಹಿಂದಿನ ಸ್ಥಿತಿಯ ಅಂದರೆ ಸ್ವಾಯತ್ತತೆಯ ಸ್ಥಿತಿಯ ಮರುಸ್ಥಾಪನೆಯನ್ನು ಕೂಡ ಒಪ್ಪಲಿಲ್ಲ.</p>
<p>ಇಡೀ ದೇಶಕ್ಕೆ ದೇಶವೇ ಕಾಶ್ಮೀರಿಗಳ ಸಂಕಷ್ಟ ಹಾಗೂ ಅವರ ಸ್ಥಿತಿಯನ್ನು ಅರ್ಥಮಾಡಿಕೊಂಡಿದೆ. ಹಿಂಸೆಗೆ ಒಳಗಾಗಿ ಮನೆ ಮಠ ಕಳೆದುಕೊಂಡು ಕಾಶ್ಮೀರ ಕಣಿವೆ ತ್ಯಜಿಸಿ ನಿರಾಶ್ರಿತರ ಜೀವನ ನಡೆಸುತ್ತಿರುವ ಕಾಶ್ಮೀರಿ ಪಂಡಿತರು ಹಾಗೂ ಮುಸಲ್ಮಾನರೂ ಇದರಲ್ಲಿ ಸೇರಿದ್ದಾರೆ. ಅವರ ಮನೆಗಳಿಗೆ ಅವರುಗಳು ವಾಪಸ್ಸಾಗುವವರೆಗೂ ಸಮಸ್ಯೆಗೆ ಯಾವುದೇ ಗೌರವಯುತವಾದ ಪರಿಹಾರ ಸಾಧ್ಯವಿಲ್ಲವೆಂದು ಗೃಹಮಂತ್ರಿಗಳಾದ ಆಡ್ವಾಣಿಯವರು ನುಡಿದರು. ಹುರಿಯತ್ ನಾಯಕರು ಎರಡು ವಿಚಾರಕ್ಕೆ ಒತ್ತುಕೊಟ್ಟರು, ಮೊದಲನೆಯದು ಹೆಚ್ಚು ಹೆಚ್ಚು ಸೈನಿಕರ ನಿಯುಕ್ತಿಯಿಂದ ಮಾನವಾಧಿಕಾರದ ಹರಣ ಹಾಗೂ ಎರಡನೆಯದು ರಾಜಕೀಯ ಕೈದಿಗಳ ವಿಷಯ.</p>
<p>ನಾವು ಸೈನಿಕರಿಗೆ ಮೃದು ಧೋರಣೆ ತಳೆಯಲು ಹೇಳಿದ್ದೇವೆ ಎಂದು ಆಡ್ವಾಣಿಯವರು ಭರವಸೆ ನೀಡಿದರು. ಹುರಿಯತ್ ನಾಯಕರ ಜೊತೆಗಿನ ಮಾತಿಗಿಂತ ಮುಂಚೆ 69 ರಾಜಕೀಯ ಕೈದಿಗಳನ್ನು ಬಿಡುಗಡೆಗೊಳಿಸಲಾಯಿತು. ಜೊತೆಗೆ ಇತರೆ ಐದುನೂರು ಜನರನ್ನು ಬಿಡುಗಡೆಗೊಳಿಸುವ ಕಾರ್ಯ ಆರಂಭವಾಯಿತು. ಇಬ್ಬರ ನಡುವೆ ಮುಂದಿನ ಸಭೆಯು 2004ರ ಜೂನ್‍ನಲ್ಲಿ ನಡೆಯುವುದೆಂದು ನಿರ್ಧರಿಸಲಾಯಿತು. ಆದರೆ ಅದಕ್ಕಿಂತ ಮುಂಚೆ ಮೇನಲ್ಲಿ ಚುನಾವಣೆಯಲ್ಲಿ ಎನ್‍ಡಿಎ ಸೋತಿತು. ಮಾತುಕತೆ ಅಲ್ಲಿಗೇ ನಿಂತು ಹೋಯಿತು. ಆ ಸಮಯದಲ್ಲಿ ಹುರಿಯತ್ ನಾಯಕರೂ ಕೂಡ ವಾಜಪೇಯಿಯವರ ಸರ್ಕಾರದ ಸೋಲಿಗೆ ವಿಷಾದ ವ್ಯಕ್ತಪಡಿಸಿದ್ದರು.</p>
<p>ವಾಜಪೇಯಿ ಸರ್ಕಾರದಲ್ಲಿ ದೇಶವು ಆತಂಕವಾದಿಗಳ ಅನೇಕ ಆಕ್ರಮಣಗಳನ್ನು ಎದುರಿಸಿತು. 2001ರ ಡಿಸೆಂಬರ್‍ನಲ್ಲಿ ಸಂಸತ್ತಿನ ಮೇಲೆ ಆಕ್ರಮಣ ನಡೆದಿತ್ತು. ಇದರ ನಂತರ ಆತಂಕವಾದವನ್ನು ತಡೆಯಲು ಒಂದು ಕಠಿಣ ಕಾನೂನಿನ ರಚನೆಯ ಕೂಗು ಕೇಳಿಬಂದಿತ್ತು. ಬಗೆ ಬಗೆಯ ಸ್ತರಗಳಿಂದ ಆತಂಕವಾದವನ್ನು ತಡೆಗಟ್ಟಲು ಸರ್ಕಾರವು ಪ್ರಯತ್ನಿಸುತ್ತಲೇ ಇತ್ತು. ಒಂದು ಕಠಿಣವಾದ ಕಾನೂನನ್ನು ರಚಿಸಲು ಪೋಟೋ ಅಂದರೆ ಪ್ರಿವೆನ್‍ಶನ್ ಆಫ್ ಟೆರರಿಸಂ ಆಕ್ಟ್‍ನ್ನು ತರಲಾಯಿತು. 2002ರ ಮಾರ್ಚ್‍ನಲ್ಲಿ ಸಂಸತ್ತಿನ ಸಂಯುಕ್ತ ಅಧಿವೇಶನದಲ್ಲಿ ಇದಕ್ಕೆ ಅನುಮೋದನೆ ದೊರೆಯಿತು. ಈ ಕಾನೂನಿನ ಪ್ರಕಾರ ಕೇವಲ ಆತಂಕವಾದಿಗಳಷ್ಟೇ ಅಲ್ಲ ಅವರಿಗೆ ಸಹಾಯ ಮಾಡುವವರು, ಧನ ಸಹಾಯ ಮಾಡುವವರು ಅಥವಾ ಯಾವುದೇ ರೀತಿಯಲ್ಲಾಗಲೀ ದೇಶಕ್ಕೆ ಹಾನಿ ಮಾಡುವವರು ಶಿಕ್ಷೆಯ ಪರಿಧಿಯೊಳಗೆ ಬರುತ್ತಾರೆ. ಜೈಲು ಮತ್ತು ಇತರೆ ಶಿಕ್ಷೆಗಳಷ್ಟೇ ಅಲ್ಲದೆ ಆರೋಪಿಗಳ ಸಮಸ್ತ ಆಸ್ತಿಯನ್ನು ಮುಟ್ಟುಗೋಲು ಹಾಕಿಕೊಳ್ಳುವ ಅಧಿಕಾರ ಈ ಕಾನೂನಿಗಿತ್ತು. ಈ ಕಾನೂನಿನಡಿಯಲ್ಲಿ ಆತಂಕವಾದಿಗಳನ್ನು ವಶಕ್ಕೆ ಪಡೆಯುವ ಹಾಗೂ ಯಾವುದೇ ಕಾರಣಕ್ಕೂ ಜಾಮೀನು ನೀಡಲಾಗದ ಕಠಿಣ ಕಾಯಿದೆ ರಚಿಸಲಾಯಿತು.</p>
<p>ಆತಂಕವಾದಿಗಳನ್ನು ಮಟ್ಟ ಹಾಕಲು ತಂದ ಪೋಟೋ ಕಾಯಿದೆಯು ನಿಜವಾಗಿಯೂ ತುಂಬಾ ಅವಶ್ಯಕವಾಗಿತ್ತು. ಆದರೆ ಇದನ್ನು ಸಂಸತ್ತಿನಲ್ಲಿ ಅನುಮೋದನೆ ಮಾಡಲು ಸರ್ಕಾರವು ತುಂಬಾ ಪಾಡು ಪಡಬೇಕಾಯಿತು. ಎಲ್ಲಕ್ಕಿಂತ ದೊಡ್ಡ ವಿರೋಧ ಪಕ್ಷವಾಗಿದ್ದ ಕಾಂಗ್ರೆಸ್ಸು ಇದನ್ನು ರಾಜ್ಯಸಭೆಯಲ್ಲಿ ಅನುಮೋದಿಸಲು ಬಿಡಲಿಲ್ಲ. ರಾಜ್ಯ ಸಭೆಯಲ್ಲಿ ಸೋತ ನಂತರ ಸರ್ಕಾರವು ಸಂಸತ್ತಿನ ಎರಡೂ ಅಧಿವೇಶನಗಳನ್ನು ನಡೆಸುವ ನಿರ್ಧಾರ ತೆಗೆದುಕೊಂಡಿತು. ಹತ್ತು ಗಂಟೆಗಳ ಸುದೀರ್ಘ ಹಾಗೂ ಆಕ್ರಮಣಕಾರಿ ಚರ್ಚೆಯ ನಂತರ ಬಿಲ್ಲು ಅನುಮೋದನೆಗೊಂಡಿತು. ಒಂದು ಬಿಲ್ಲನ್ನು ಅನುಮೋದಿಸಲು ಎರಡೂ ಸದನಗಳ ಜಂಟಿ ಅಧಿವೇಶನವನ್ನು ನಡೆಸಿದ್ದು ಐವತ್ತು ವರ್ಷಗಳ ಇತಿಹಾಸದಲ್ಲಿ ಇದು ಮೂರನೇ ಬಾರಿ ಆಗಿತ್ತು.</p>
<p>ಇದು ಮಾನವ ಹಕ್ಕುಗಳ ಉಲ್ಲಂಘನೆ ಮಾಡುವ ಕಾನೂನಾಗಿದೆ. ಕಾಂಗ್ರೆಸ್ ಆಡಳಿತವಿರುವ ರಾಜ್ಯಗಳಲ್ಲಿ ಇದನ್ನು ಜಾರಿಗೆ ತರುವುದಿಲ್ಲ ಎಂದು ಕಾಂಗ್ರೆಸ್‍ನ ಅಧ್ಯಕ್ಷೆಯಾದ ಸೋನಿಯಾ ಗಾಂಧಿಯವರು ಹೇಳಿದರು. ಇದಕ್ಕೂ ಮುಂಚೆ ಥೇಟ್ ಇದೇ ರೀತಿ ಟಾಡಾ ಅಂದರೆ ಟೆರರಿಸ್ಟ್ ಅಂಡ್ ಡಿಸರೆಪ್ಟಿವ್ ಆಕ್ಟಿವಿಟೀಸ್(ಪ್ರಿವೆನ್‍ಶನ್)ಆಕ್ಟ್ ಎಂಬ ಕಾನೂನನ್ನು 1987ರಲ್ಲಿ ರಾಜೀವ್‍ಗಾಂಧಿ ಸರ್ಕಾರವು ಜಾರಿಗೆ ತಂದಿತ್ತು. ಆ ಸಮಯದಲ್ಲಿ ಪಂಜಾಬಿನಲ್ಲಿ ಆತಂಕವಾದಿಗಳ ಚಲನವಲನಗಳನ್ನು ನೋಡಿ ಈ ಕಾನೂನನ್ನು ಜಾರಿಗೆ ತಂದಾಗ ಬಿಜೆಪಿಯು ಸಂಪೂರ್ಣವಾಗಿ ಒಪ್ಪಿತ್ತು. 1995ರಲ್ಲಿ ಈ ಕಾನೂನು ಮುರಿದು ಬಿದ್ದ ನಂತರ ಅನೇಕ ರಾಜ್ಯಗಳಿಂದ ಮತ್ತು ಸುರಕ್ಷಾದಳಗಳಿಂದ ಯಾವುದಾದರೂ ಮತ್ತೊಂದು ಕಠಿಣ ಕಾನೂನು ತರಬೇಕೆಂದು ಒತ್ತಾಯ ಬರುತ್ತಲೇ ಇತ್ತು. ಸ್ವತಃ ಪ್ರಧಾನಿಗಳೂ ಕೂಡ ಇದರಲ್ಲಿ ಆಸಕ್ತಿ ತೋರಿಸಿದರು. ಇದಕ್ಕೋಸ್ಕರ ಪ್ರಧಾನ ಮಂತ್ರಿ ಕಾರ್ಯಾಲಯದಲ್ಲಿ ಎ.ಎಸ್. ದುಲತ್ ಎಂಬ ವಿಶೇಷ ಅಧಿಕಾರಿಯನ್ನು ನೇಮಿಸಲಾಯಿತು.</p>
<p>2002ರಲ್ಲಿ ಗುಜರಾತ್ ದಂಗೆಗೆ ಸಂಬಂಧಿಸಿದಂತೆ ಒಂದೇ ಸಮ ಪತ್ರ ವ್ಯವಹಾರ ನಡೆಸಿದ ಹಾಗೂ ಇದಕ್ಕೂ ಮುಂಚೆ ಎನ್‍ಡಿಎ ಮೈತ್ರಿಕೂಟಕ್ಕೆ ಸರ್ಕಾರ ರಚಿಸಲು ತೊಡರುಗಾಲು ಹಾಕಿದ್ದ ರಾಷ್ಟ್ರಪತಿ ಕೆ.ಆರ್. ನಾರಾಯಣನ್ ಬಗ್ಗೆ ಬಿಜೆಪಿ ನಾಯಕರು ಅಸಮಾಧಾನಗೊಂಡಿದ್ದರು. ಅವರ ಅಧಿಕಾರಾವಧಿ ಮುಗಿಯುವುದರಲ್ಲಿತ್ತು. ಅವರಿಗೆ ಎರಡನೆ ಅವಧಿಗೆ ಅವಕಾಶ ನೀಡಲು ಕಾಂಗ್ರೆಸ್ ಬಯಸುತ್ತಿತ್ತು. ಆದರೆ ವಾಜಪೇಯಿಯವರ ಮನಸ್ಸಿನಲ್ಲಿ ಪಿ.ಸಿ. ಅಲೆಕ್ಸಾಂಡರ್ ಹೆಸರು ಕಾಣಿಸಿಕೊಳ್ಳುತ್ತಿತ್ತು. ಆಗ ಅವರು ಆ ಸಮಯದಲ್ಲಿ ಮಹಾರಾಷ್ಟ್ರದ ರಾಜ್ಯಪಾಲರಾಗಿದ್ದರು. ಒಂದು ಕಾಲದಲ್ಲಿ ಅವರು ಇಂದಿರಾಗಾಂಧಿ ಹಾಗೂ ರಾಜೀವ್‍ಗಾಂಧಿಯವರಿಗೆ ಪ್ರಿನ್ಸಿಪಲ್ ಸೆಕ್ರೆಟರಿ ಆಗಿರುವುದರ ಜೊತೆಗೆ ತುಂಬಾ ಆಪ್ತರಾಗಿದ್ದರು. ಅಲೆಗ್ಸಾಂಡರರಿಗೆ ಶಿವಸೇನೆ ಕೂಡ ಬೆಂಬಲ ನೀಡಿತು. ಅವರಿಗೆ ಬಿಜೆಪಿ ಜೊತೆ ಕೂಡ ಒಳ್ಳೆ ಸಂಬಂಧ ಇತ್ತು. ನನಗೆ ಕಾಂಗ್ರೆಸ್‍ನೊಡನೆ ಅನೇಕ ವರ್ಷಗಳ ನೆಂಟಸ್ತನ ಇರುವುದರಿಂದ ಅದೂ ಕೂಡ ನನಗೆ ಬೆಂಬಲ ಕೊಟ್ಟೇ ಕೊಡುತ್ತದೆ ಎಂದು ಅಲೆಗ್ಸಾಂಡರಿಗೆ ಅನ್ನಿಸಿತು. ಅವರು ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾ ಗಾಂಧಿಯವರನ್ನು ಭೇಟಿ ಮಾಡಿ ಬೆಂಬಲ ಬೇಡಿದಾಗ ಸೋನಿಯಾರವರು ಆಗದು ಎಂದು ಹೇಳಿದರು. ಸೋನಿಯಾರವರು ಅಲೆಗ್ಸಾಂಡರನ್ನು ವಿರೋಧೀ ಪಾಳೆಯದವರೆಂದು ತೀರ್ಮಾನ ಮಾಡಿದ್ದರು. ವಾಜಪೇಯಿಯವರ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್‍ಮಿಶ್ರ ಹಾಗೂ ಆಗ ಸೋನಿಯಾರವರಿಗೆ ವಿಶ್ವಾಸ ಪಾತ್ರರೆಂದು ಪ್ರಚಾರ ಪಡೆದಿದ್ದ ನಟವರಸಿಂಹರು ಅಲೆಗ್ಸಾಂಡರರ ಹೆಸರನ್ನು ಮುಂದುವರೆಸುತ್ತಿದ್ದರು. ಬಿಜೆಪಿಯು ನಾರಾಯಣನ್‍ರನ್ನು ಒಪ್ಪಿರಲಿಲ್ಲ. ಆಗ ವಾಜಪೇಯಿಯವರು ಉಪರಾಷ್ಟ್ರಪತಿಗಳಾದ ಕೃಷ್ಣಕಾಂತ್ ಶರ್ಮಾರನ್ನು ರಾಷ್ಟ್ರಪತಿಗಳನ್ನಾಗಿ ಮಾಡುವ ಪ್ರಸ್ತಾಪವಿಟ್ಟರು. ಕಾಂಗ್ರೆಸ್ ಕೂಡ ಸಮ್ಮತಿಸಿತು. ಈ ವಿಷಯವನ್ನು ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್‍ಮಿಶ್ರರು ಫೋನು ಮೂಲಕ ಕೃಷ್ಣಕಾಂತರಿಗೆ ತಿಳಿಸಿದರು. ಇನ್ನೆರಡು ದಿನಗಳಲ್ಲಿ ಹೆಸರು ನೊಂದಾಯಿಸಬೇಕೆಂದು ಹೇಳಿದರು. ಎರಡೂ ಪಕ್ಷಗಳೂ ಕೂಡ ಕೃಷ್ಣಕಾಂತರಿಗೆ ಶುಭಾಶಯಗಳನ್ನು ಹೇಳಿದವು. ಇದರ ಜೊತೆಗೇ ಜಮ್ಮುಕಾಶ್ಮೀರದ ಮುಖ್ಯಮಂತ್ರಿಯಾದ ಫಾರೂಖ್ ಅಬ್ದುಲ್ಲಾರನ್ನು ಉಪರಾಷ್ಟ್ರಪತಿಗಳನ್ನಾಗಿ ಮಾಡಲು ನಿರ್ಧರಿಸಲಾಯಿತು. ಆದರೆ ಈ ನಿರ್ಧಾರ ಇದ್ದಕ್ಕಿದ್ದಂತೆ ಬದಲಾಯಿತು. ಇದರ ಜೊತೆಗೇ ಕೃಷ್ಣಕಾಂತರನ್ನು ರಾಷ್ಟ್ರಪತಿಗಳನ್ನಾಗಿ ಮಾಡುವ ಮಾತೂ ಮುರಿದು ಬಿತ್ತು. ಈ ಪರಿವರ್ತನೆಯ ಹಿಂದೆ ಚಂದ್ರಬಾಬು ನಾಯ್ಡುರವರ ಪಾತ್ರ ತುಂಬಾ ಇತ್ತು. ಕೃಷ್ಣಕಾಂತರು ಕಾಂಗ್ರೆಸ್ಸಿನದೇ ಉಮೇದುವಾರರಾಗಿದ್ದಾರೆ ಮತ್ತೆ ಕಾಂಗ್ರೆಸ್ಸಿನ ಪ್ರತಿನಿಧಿಯನ್ನು ರಾಷ್ಟ್ರಪತಿ ಭವನದಲ್ಲಿ ಕೂರಿಸಲು ಅವರಿಗೇನು ತೊಂದರೆ....? ಎಂದು ಬಿಜೆಪಿಯಲ್ಲಿ ಕೆಲವರಿಗೆ ಅನ್ನಿಸಿತು. ಕೃಷ್ಣಕಾಂತರಿಗೆ ಇದರಿಂದ ತುಂಬಾ ಆಘಾತವಾಯಿತು. ಒಡೆದ ಹೃದಯದ ಅವರು ಕೆಲವು ದಿನಗಳಲ್ಲೇ ಹೃದಯಾಘಾತದಿಂದ ನಿಧನರಾದರು ಎಂಬುದು ಕೆಲವರ ಅಭಿಪ್ರಾಯವಾಗಿದೆ. ಆಗ ಎ.ಪಿ.ಜೆ. ಅಬ್ದುಲ್‍ಕಲಾಂರವರ ಹೆಸರು ಕೇಳಿಬಂತು. ಇದರ ಜೊತೆಗೆ ವಾಜಪೇಯಿಯವರ ಹಳೆಯ ಮಿತ್ರರಾದ ಭೈರೋಸಿಂಗ್ ಶೆಖಾವತರು ಜಯಪುರದಿಂದ ದೆಹಲಿಗೆ ಬಂದು ಉಪರಾಷ್ಟ್ರಪತಿಯಾದರು.</p>
<p>ಪ್ರಧಾನಮಂತ್ರಿ ವಾಜಪೇಯಿಯವರ ಕಛೇರಿಯಲ್ಲಿ ವಿಶೇಷ ಅಧಿಕಾರಿಯಾಗಿದ್ದ ದುಲತ್‍ರವರ ಪ್ರಕಾರ, 2002ರಲ್ಲಿ ಫಾರೂಖ್ ಅಬ್ದುಲ್ಲಾರನ್ನು ಉಪರಾಷ್ಟ್ರಪತಿ ಹಾಗೂ ಅವರ ಮಗ ಉಮರ್ ಅಬ್ದುಲ್ಲಾರನ್ನು ಮುಖ್ಯಮಂತ್ರಿಯನ್ನಾಗಿ ಮಾಡುವ ಯೋಜನೆ ನಡೆದಿತ್ತು. ಒಮ್ಮೆ ಫಾರೂಖ್ ಅಬ್ದುಲ್ಲಾರವರು ದುಲತ್‍ರವರ ಮನೆಯ ಔತಣಕೂಟವೊಂದರಲ್ಲಿ ಭಾಗವಹಿಸಿದ್ದಾಗ ವಾಜಪೇಯಿಯವರ ಪರವಾಗಿ ಫಾರೂಖ್ ಅಬ್ದುಲ್ಲಾರ ಬಳಿ ರಾಷ್ಟ್ರೀಯ ಸುರಕ್ಷಾ ಸಲಹೆಗಾರರೂ ಹಾಗೂ ಪ್ರಧಾನಕಾರ್ಯದಶಿಯೂ ಆದ ಬ್ರಜೇಶ್‍ಮಿಶ್ರಾರವರು ಈ ವಿಷಯವನ್ನು ಪ್ರಸ್ತಾಪಿಸಿದರು. ಇದಾದ ನಂತರ ವಾಜಪೇಯಿ ಮತ್ತು ಆಡ್ವಾಣಿಯವರು ಕೂಡ ಈ ವಿಷಯದ ಬಗ್ಗೆ ಫಾರೂಖ್ ಅಬ್ದುಲ್ಲಾರವರ ಬಳಿ ಮಾತಾಡಿದ್ದರು. ಫಾರೂಖ್ ಅಬ್ದುಲ್ಲಾರವರು ಮತ್ತೆ ಮುಖ್ಯಮಂತ್ರಿಯಾಗಬಾರದು ಅವರನ್ನು ದೆಹಲಿಗೆ ಕರೆತರಬೇಕು ಮತ್ತು ಉಮರ್ ಕೂಡ ಇದರಿಂದ ಸಂತಸಗೊಳ್ಳಲಿ ಎಂಬುದೇ ವಾಜಪೇಯಿಯವರ ಇಂಗಿತವಾಗಿತ್ತು. ಉಪರಾಷ್ಟ್ರಪತಿಯಾದ ಕೃಷ್ಣಕಾಂತರು 11ನೇ ರಾಷ್ಟ್ರಪತಿಯಾಗುವರು ಎಂದು ಗೊತ್ತಾದ ಕೂಡಲೇ ಈ ವಿಷಯವನ್ನು ಫಾರೂಖರಿಗೆ ತಿಳಿಸಲಾಯಿತು. ಆದರೆ ನಂತರದಲ್ಲಿ ಆಡ್ವಾಣಿಯವರು ಕೃಷ್ಣಕಾಂತರು ರಾಷ್ಟ್ರಪತಿಯಾಗುವ ಪ್ರಸ್ತಾವನೆಯನ್ನು ವಿರೋಧಿಸಿದರು. ಎನ್‍ಡಿಎ ಸರ್ಕಾರವು ಕೊಟ್ಟ ಮಾತಿನಂತೆ ನಡೆಯುವುದಿಲ್ಲವೆಂದು ಫಾರೂಖರಿಗೆ ಅದರ ಬಗ್ಗೆ ನಂಬಿಕೆ ಇರಲಿಲ್ಲ. ಅವರ ಸಂದೇಹ ನಿಜವಾಯಿತು. ಫಾರೂಖ್ ಒಬ್ಬ ಗಂಭೀರ ವ್ಯಕ್ತಿಯಲ್ಲವೆಂದು ಎನ್‍ಡಿಎ ತೀರ್ಮಾನಿಸಿತು. ಮುಖ್ಯವಾಗಿ ಅವರ ಹೆಸರು ಸಂಘಪರಿವಾರಕ್ಕೆ ಸ್ವಲ್ಪವೂ ಹಿಡಿಸಲಿಲ್ಲ. ಮತ್ತೆ ದೆಹಲಿಯಲ್ಲಿ ಫಾರೂಖ್‍ರನ್ನು ಕ್ಯಾಬಿನೆಟ್ ಮಂತ್ರಿಯನ್ನಾಗಿ ಮಾಡುವ ಮಾತು ಕೇಳಿಬಂತು. ಅದೂ ಮುರಿದು ಬಿತ್ತು.</p>
<p>ಅತ್ತ ಎ.ಪಿ.ಜೆ ಅಬ್ದುಲ್‍ಕಲಾಂರವರು ಚೆನ್ನೈನ ಅಣ್ಣಾ ಯೂನಿವರ್ಸಿಟಿಯಲ್ಲಿ 2002ರ ಜೂನ್ 10ರಂದು 'ವಿಜ಼ನ್ ಟು ಮಿಶನ್' ಎಂಬ ವಿಚಾರವಾಗಿ ತಮ್ಮ ಒಂಭತ್ತನೇ ಲೆಕ್ಚರ್ ಕೊಡುತ್ತಿದ್ದರು. ಸಂಜೆ ಅವರು ವಾಪಸ್ಸಾದಾಗ, ನಿಮ್ಮನ್ನು ಮಾತಾಡಿಸಬೇಕೆಂದು ನಿಮ್ಮ ಕಛೇರಿಗೆ ಮೇಲಿಂದ ಮೇಲೆ ಫೋನ್ ಬರುತ್ತಿತ್ತೆಂದು ಅಣ್ಣಾ ಯೂನಿವರ್ಸಿಟಿಯ ಉಪ ಕುಲಪತಿಗಳಾಗಿದ್ದ ಎ. ಕಲಾನಿಧಿಯವರು ಕಲಾಂರವರಿಗೆ ಹೇಳಿದರು. ಕಲಾಂರವರು ತಮ್ಮ ಕೊಠಡಿಗೆ ಹೋಗಿ ನೋಡುತ್ತಾರೆ ಫೋನು ಒಂದೇ ಸಮ ಬಡಿದುಕೊಳ್ಳುತ್ತಿತ್ತು. ಫೊನ್ ಎತ್ತಿಕೊಂಡರು. ಧ್ವನಿ ಕೇಳಿಸಿತು, 'ಪ್ರಧಾನ ಮಂತ್ರಿಗಳು ತಮ್ಮೊಡನೆ ಮಾತಾಡಲು ಬಯಸುತ್ತಿದ್ದಾರೆ'. ಫೋನಿನಲ್ಲಿ ಪ್ರಧಾನಿಗಳು ಸಿಗುವಷ್ಟರಲ್ಲಿ ಕಲಾಂರವರ ಮೊಬೈಲಿಗೆ ಆಂದ್ರಪ್ರದೇಶದ ಮುಖ್ಯಮಂತ್ರಿ ಚಂದ್ರಬಾಬು ನಾಯ್ಡುರವರ ಕರೆ ಬಂದು ಬಿಟ್ಟಿತ್ತು. ಪ್ರಧಾನಿಗಳ ಇಂಪಾರ್ಟೆಂಟ್ ಕಾಲ್ ತಮಗೆ ಬರುವುದರಲ್ಲಿದೆ. ಇಲ್ಲ ಎಂದು ಪ್ಲೀಜ್ó ಹೇಳಬೇಡಿ. ಎಂದು ನಾಯ್ಡುರವರು ಹೇಳಿದರು. ಅಷ್ಟರಲ್ಲಿ ವಾಜಪೇಯಿಯವರು ಬೇರೆ ನಂಬರಿಗೆ ಫೋನು ಮಾಡಿದರು. ವಾಜಪೇಯಿಯವರು ಕೇಳಿದರು, 'ಕಲಾಂಸಾಹೇಬರೇ ಹೇಗೆ ಸಾಗಿದೆ ತಮ್ಮ ಕೆಲಸ.....?'</p>
<p>ಉತ್ತರ ಬಂತು, 'ತುಂಬಾ ಚೆನ್ನಾಗಿ ಸಾಗಿದೆ. ಫೆಂಟಾಸ್ಟಿಕ್.'</p>
<p>ವಾಜಪೇಯಿಯವರು ಕೇಳಿದರು, 'ತಮಗಾಗಿ ಒಳ್ಳೆಯ ಸುದ್ದಿಯೊಂದಿದೆ. ಈಗ ತಾನೆ ನಾನು ಎನ್‍ಡಿಎ ಮಿತ್ರ ಪಕ್ಷಗಳ ಸಭೆಯಿಂದ ಬರುತ್ತಿದ್ದೇನೆ. ದೇಶವು ತಮ್ಮನ್ನು ರಾಷ್ಟ್ರಪತಿ ರೂಪದಲ್ಲಿ ನೋಡಬಯಸಿದೆ. ಹಾಗಂತ ನಾವು ಸರ್ವಸಮ್ಮತಿಯಿಂದ ನಿರ್ಧರಿಸಿದ್ದೇವೆ. ನಿಮ್ಮ ಒಪ್ಪಿಗೆ ಬೇಕಷ್ಟೆ. ರಾತ್ರಿಯೇ ನಾನಿದರ ಘೋಷಣೆ ಮಾಡಬೇಕಿದೆ. ಹೂಂ ಎಂದು ಮಾತ್ರ ಹೇಳಿ. ಉಹೂಂ ಎನ್ನದಿರಿ.'</p>
<p>ಕಲಾಂ ಹೇಳಿದರು, 'ವಾಜಪೇಯಿಯವರೆ ನನಗೆ ಎರಡು ಗಂಟೆಗಳ ಕಾಲಾವಕಾಶ ನೀಡಿರಿ. ರಾಷ್ಟ್ರಪತಿ ಚುನಾವಣೆಗೆ ಇತರೆ ಪಕ್ಷಗಳ ಒಪ್ಪಿಗೆಯೂ ಬೇಕಲ್ಲವೇ..?'</p>
<p>ವಾಜಪೇಯಿಯವರು ಕೇಳಿದರು, 'ನೀವು ಒಪ್ಪಿದ ಮೇಲೆ ಇತರರನ್ನೂ ಒಪ್ಪಿಸುವ ಕೆಲಸ ನಾವು ಮಾಡುತ್ತೇವೆ.' ಎರಡು ಗಂಟೆಯಾದ ಮೇಲೆ ಕಲಾಂರವರು ಫೋನ್ ಮಾಡಿದರು. 'ವಾಜಪೇಯಿಯವರೇ.... ನನಗಿದು ಮಹತ್ವ ಪೂರ್ಣವಾದ ಮಿಷನ್‍ನಂತೆ ಕಾಣುತ್ತಿದೆ. ಆದರೆ ನಾನು ಎಲ್ಲ ಪಕ್ಷಗಳ ಪರವಾಗಿ ಉಮೇದುವಾರನಾಗಬಯಸುತ್ತೇನೆ.'</p>
<p>ವಾಜಪೇಯಿಯವರು ಕೇಳಿದರು, 'ಆ ಕೆಲಸ ನಾವು ಮಾಡುತ್ತೇವೆ.'</p>
<p>ಕೇವಲ ಹದಿನೈದು ನಿಮಿಷದಲ್ಲಿ ಈ ಸುದ್ದಿಯು ಮಿಂಚಿನಂತೆ ಹಬ್ಬಿಬಿಟ್ಟಿತು. ಅದೇ ದಿನ ವಾಜಪೇಯಿಯವರು ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾಗಾಂಧಿಯವರಿಗೆ ಫೋನ್ ಮಾಡಿದರು. ಎನ್‍ಡಿಎನಲ್ಲಿ ಈ ಬಗ್ಗೆ ತೀರ್ಮಾನಿಸಲಾಗಿದೆಯೇ....? ಎಂದು ಸೋನಿಯಾರವರು ಕೇಳಿದರು. ಹೌದು ಎಂದು ವಾಜಪೇಯಿ ಹೇಳಿದರು. ಕಾಂಗ್ರೆಸ್ಸು ಹಾಗೂ ತನ್ನ ಇತರೆ ಮಿತ್ರಪಕ್ಷಗಳೊಡನೆ ಮಾತುಕತೆಯಾಡಿದ ನಂತರ ಸೋನಿಯಾರವರು 2002ರ ಜೂನ್ 17ರಂದು ಕಲಾರವರಿಗೆ ಬೆಂಬಲ ಘೊಷಿಸಿದರು. ಲೆಫ್ಟ್ ಪಾಟಿಗಳು ಮಾತ್ರ ಬೇರೆ ಉಮೇದುವಾರರನ್ನು ನಿಲ್ಲಿಸುವ ಮಾತಾಡಿದರು. ಮಾರನೇ ದಿನ ಪತ್ರಿಕೆಗಳ ತುಂಬ, ನ್ಯೂಸ್ ಚಾನಲ್‍ಗಳ ತುಂಬ ಇದೇ ಸುದ್ದಿಯಿತ್ತು. ಒಬ್ಬ ರಾಜಕಾರಣಿಯಲ್ಲದ ವ್ಯಕ್ತಿ ರಾಷ್ಟ್ರಪತಿ ಹುದ್ದೆಯನ್ನು ಹೇಗೆ ಸಂಭಾಳಿಸುತ್ತಾರೆ? ಎಂಬ ಪ್ರಶ್ನೆಗಳು ಬಿತ್ತರವಾಗುತ್ತಿದ್ದವು. ಬಿಜೆಪಿಯ ಪ್ರಬಲ ರಾಜಕಾರಣಿ ಎಂದು ಹೆಸರಾದ ಪ್ರಮೋದ್ ಮಹಾಜನರನ್ನು ಕಲಾಂರವರ ಎಲೆಕ್ಷನ್ ಏಜೆಂಟ್ ಮಾಡಲಾಯಿತು. ಕಲಾಂರವರ ದೆಹಲಿಯ ಏಶಿಯಾಡ್ ನಗರದ ಫ್ಲಾಟ್ ನಂ. 833ನ್ನು ಕ್ಯಾಂಪ್ ಆಫೀಸ್ ಆಗಿ ಪರಿವರ್ತಿಸಲಾಯಿತು. ತಮ್ಮ ವಿಚಾರ ಹಾಗೂ ಯೋಜನೆಗಳ ಬಗ್ಗೆ ವಿಸ್ತಾರವಾಗಿ ಒಂದು ಪತ್ರ ಬರೆದು ಎಲ್ಲ ಸಂಸದರಿಗೂ ಕಳಿಸಿ ಎಂದು ಪ್ರಮೋದ್ ಮಹಾಜನ್‍ರು ಕಲಾಂರವರಿಗೆ ಹೇಳಿದರು. ಈ ಪತ್ರ ಎರಡೂ ಸದನಗಳ ಸರಿಸುಮಾರು 80ಂ ಸಂಸದರಿಗೆ ಕಳಿಸಲ್ಪಟ್ಟಿತು. ಮತ್ತು ಕಲಾಂರವರು ಭಾರೀ ಬಹುಮತದಿಂದ 2002ರ ಜುಲೈ 18ರಂದು ರಾಷ್ಟ್ರಪತಿಗಳಾಗಿ ಆಯ್ಕೆಯಾದರು. ಜುಲೈ 25ರಂದು ಸಂಸದರಿಂದ ಕಿಕ್ಕಿರಿದಿದ್ದ ಸಂಸತ್ತಿನ ಸೆಂಟ್ರಲ್ ಹಾಲ್‍ನಲ್ಲಿ ಕಲಾಂರವರು ಪ್ರಮಾಣವಚನ ಸ್ವೀಕಾರ ಮಾಡುತ್ತಿದ್ದರು. ವಿಶೇಷ ಅತಿಥಿಗಳಲ್ಲದೆ ಇಡೀ ದೇಶದಿಂದ ಆಗಮಿಸಿದ್ದ ನೂರು ಮಕ್ಕಳೂ ಕೂಡ ಈ ಸಮಾರಂಭದಲ್ಲಿ ಮುಖ್ಯ ಅತಿಥಿಗಳಾಗಿದ್ದರು. ಬಹುಶಃ ರಾಷ್ಟ್ರಪತಿ ಭವನದ ಹೆಬ್ಬಾಗಿಲನ್ನು ದೇಶದ ಸಾಮಾನ್ಯನಿಗೆ ತೆರೆದ ಇಂಥ ರಾಷ್ಟ್ರಪತಿ ದೇಶಕ್ಕೆ ಇದೇ ಮೊದಲ ಬಾರಿಗೆ ಸಿಕ್ಕಿದಂತಾಗಿತ್ತು. ಇನ್ನೂ ಸ್ಪಷ್ಟವಾಗಿ ಹೇಳಬೇಕೆಂದರೆ ಕಲಾಂ ಸಾಮಾನ್ಯ ಮನುಷ್ಯನ ಆತ್ಮೀಯ ರಾಷ್ಟ್ರಪತಿಯಾಗಿದ್ದರು.</p>
<p>ರಾಷ್ಟ್ರಪತಿ ಭವನದಲ್ಲಿ ಕಲಾಂರ ಕಾರ್ಯಾವಧಿಯ ಸಮಯದಲ್ಲಿ ಪ್ರೆಸ್ ಸೆಕ್ರೆಟರಿಯಾಗಿದ್ದ ಎಸ್.ಎಂ. ಖಾನ್‍ರವರು ಕಲಾಂರೊಡನೆ ತೀರ ಹತ್ತಿರದ ಸಂಬಂಧ ಹೊಂದಿದ್ದರು. ಕಲಾಂರು ರಾಷ್ಟ್ರಪತಿ ಭವನ ಬಿಟ್ಟಾಗಲೂ ಸಹ ಅವರಿಬ್ಬರ ಸಂಬಂಧ ಹಾಗೇ ಇತ್ತು. ಸಾಯುವುದಕ್ಕಿಂತ ಎರಡು ದಿನ ಹಿಂದೆ ದೆಹಲಿಯ ಅವರ ನಿವಾಸವಾದ ನಂ 10, ರಾಜಾಜಿ ಮಾರ್ಗದಲ್ಲಿ ಖಾನ್‍ರನ್ನು ಭೇಟಿಯಾಗಿದ್ದಾಗ ಕಲಾಂ ಸಾಹೇಬರು ತಮ್ಮ ಕಾರ್ಯದರ್ಶಿಯಾದ ಪ್ರಸಾದ್‍ರಿಗೆ ಮೀಡಿಯಾ ಮತ್ತು ಜರ್ನಲಿಸ್ಟ್ ವಿಚಾರಕ್ಕೆ ಸಂಬಂಧಿಸಿದಂತೆ ಅಥಾರಿಟಿ ಬಗ್ಗೆ ಖಾನ್‍ರ ಹತ್ತಿರ ಮಾತಾಡಿರಿ ಎಂದು ಹೇಳಿದರಂತೆ. ಕಲಾಂರವರು ತಮ್ಮ ಮಲಯಾಳೀ ಶೈಲಿಯಲ್ಲಿ ಅವರನ್ನು ಖಾನ್ ಸಾಹೇಬ್ ಎಂದು ಕರೆಯುತ್ತಿದ್ದರು.</p>
<p>ಕಲಾಂರು ರಾಷ್ಟ್ರಪತಿಯಾಗುವುದಕ್ಕೆ ಮುಂಚಿನಿಂದಲೂ ವಾಜಪೇಯಿಯವರೊಡನೆ ಒಳ್ಳೆಯ ಮಿತೃತ್ವ ಹೊಂದಿದ್ದರು. ಇಬ್ಬರ ನಡುವೆ ಅನ್ಯೋನ್ಯತೆಯ ಸ್ನೇಹವಿತ್ತು. ಇಬ್ಬರೂ ಒಬ್ಬರನ್ನೊಬ್ಬರು ಅರಿತಿದ್ದರು. 1999ರಲ್ಲಿ ವಾಜಪೇಯಿಯವರು ಮೊದಲ ಬಾರಿಗೆ ಕಲಾಂರನ್ನು ಪ್ರಧಾನಮಂತ್ರಿಗಳ ಪ್ರಧಾನ ವಿಜ್ಞಾನ ಸಲಹಕಾರರನ್ನಾಗಿ ನೇಮಿಸಿಕೊಂಡಿದ್ದರು. ಇದಕ್ಕಿಂತ ಮುಂಚೆ ಸರ್ಕಾರದಲ್ಲಿ ಈ ರೀತಿಯ ಯಾವುದೇ ಹುದ್ದೆ ಇರಲಿಲ್ಲ. ಕಲಾಂರವರಿಗೆ ಮಂತ್ರಿಯ ಸ್ಥಾನ ನೀಡಲಾಯಿತು.</p>
<p>ಮೂರು ದಶಕಗಳಿಂದ ಡಾ|| ಎ.ಪಿ.ಜೆ. ಅಬ್ದುಲ್‍ಕಲಾಂರ ಒಡನಾಡಿಯಾಗಿದ್ದ ಆರ್.ಕೆ. ಪ್ರಸಾದ್ ಹೇಳುತ್ತಾರೆ, 'ಕಲಾಂ ಮತ್ತು ವಾಜಪೇಯಿಯರ ನಡುವೆ ಇದ್ದ ಸಂಬಂಧ ಕೇವಲ ಔಪಚಾರಿಕವಾಗಿರಲಿಲ್ಲ. ಇಬ್ಬರ ನಡುವೆ ಸ್ನೇಹಪೂರ್ವಕ ನಂಟಿತ್ತು. ವಾಜಪೇಯಿಯವರು ಪ್ರಧಾನಿಯಾಗದೆ ಕಲಾಂರವರು ರಾಷ್ಟ್ರಪತಿಯಾಗಿದ್ದಾಗಲೂ ಅಷ್ಟೆ, ಕಲಾಂರವರು ರಾಷ್ಟ್ರಪತಿಯಾಗಿರದೇ ಇದ್ದಾಗಲೂ ಅಷ್ಟೆ.' ಪ್ರಸಾದ್ ಹೇಳುತ್ತಾರೆ, 'ವಾಜಪೇಯಿ ಹಾಗೂ ಕಲಾಂರವರ ಮೊದಲ ಭೇಟಿ ಎಂಭತ್ತರ ದಶಕದಲ್ಲಿ ಆಯಿತು. ಆಗ ಶ್ರೀಮತಿ ಇಂದಿರಾಗಾಂಧಿಯವರು ಪ್ರಧಾನಿಯಾಗಿದ್ದರು. ವಾಜಪೇಯಿಯವರು ಲೋಕಸಭೆಯಲ್ಲಿ ವಿರೋಧ ಪಕ್ಷದ ನಾಯಕನಾಗಿದ್ದರು. 1980ರಲ್ಲಿ ಎಸ್‍ಎಲ್‍ವಿ 3ರ ಸಫಲ ಉಡಾವಣೆಯನ್ನು ಇಸ್ರೋ ಮಾಡಿತ್ತು. ಇದರ ಸಂಪೂರ್ಣ ಯಶಸ್ಸಿಗೆ ಹಾಗೂ ಫ್ರೊಫೆಸರ್ ಸತೀಶ್ ಧವನ್ ಹಾಗೂ ಅವರ ತಂಡವನ್ನು ಅಭಿನಂದಿಸುವುದಕ್ಕೆ ಸಂಸದೀಯ ಸೈನ್ಸ್‍ಫೋರಂ ಒಂದು ಸಮಾರಂಭವನ್ನು ಏರ್ಪಡಿಸಿತ್ತು. ಆ ಸಮಾರಂಭದಲ್ಲಿ ಪೂರ್ಣ ತಂಡವನ್ನು ಸನ್ಮಾನಿಸಲಾಯಿತು. ಅಂದು ವಾಜಪೇಯಿಯವರು ಕೇವಲ ಟೀಮನ್ನು ಮಾತ್ರ ಕೊಂಡಾಡಲಿಲ್ಲ, ಬದಲಿಗೆ ಎಲ್ಲರನ್ನು ಆಲಂಗಿಸಿದರು. ನಂತರ ವಾಜಪೇಯಿಯವರು ಜನ್‍ಲೇಖಾ ಸಮಿತಿಯ ಅಧ್ಯಕ್ಷ ಸ್ಥಾನದಿಂದ ಕೂಡ ಇಡೀ ಕಾರ್ಯಕ್ರಮವನ್ನು ನೋಡುತ್ತಿದ್ದರು ಮತ್ತು ಮುಂದುವರೆಸಲು ಸಹಕರಿಸುತ್ತಿದ್ದರು. ಆ ಸಮಯದಿಂದ ಶುರುವಾದ ಗೆಳೆತನ ಕಲಾಂರ ಕೊನೆ ಉಸಿರಿನ ತನಕ ಇತ್ತು.</p>
<p>ಪ್ರಸಾದರ ಅಭಿಪ್ರಾಯದಂತೆ 1996ರ ಮೇ ನಲ್ಲಿನ ಆ ರಾತ್ರಿಯ ಭೇಟಿ ಕೂಡ ಐತಿಹಾಸಿಕವಾಗಿತ್ತು. ಆಗ ಹಂಗಾಮಿ ಪ್ರಧಾನ ಮಂತ್ರಿಗಳಾಗಿದ್ದ ನರಸಿಂಹರಾವ್ ಮತ್ತು ನಿಯೋಜಿತ ಪ್ರಧಾನಮಂತ್ರಿಗಳಾದ ವಾಜಪೇಯಿಯವರ ಜೊತೆ ಡಾ|| ಕಲಾಂ ಕೂಡ ಇದ್ದರು. ಭಾರತದ ಪರಮಾಣು ಕಾರ್ಯಕ್ರಮದ ಸಂಪೂರ್ಣ ವಿವರಣೆಯನ್ನು ಭಾವೀ ಪ್ರಧಾನ ಮಂತ್ರಿಗಳಾದ ವಾಜಪೇಯಿಯವರಿಗೆ ತಿಳಿಸಬೇಕೆಂದು ನರಸಿಂಹರಾವ್‍ರವರು ಕಲಾಂರಿಗೆ ಹೇಳಿದರು. 1996ರಲ್ಲಿ ಚುನಾವಣೆಗಳ ಫಲಿತಾಂಶ ಬರುವುದಕ್ಕಿಂತ ಎರಡು ದಿನ ಮುಂಚೆಯೇ ನರಸಿಂಹರಾವ್‍ರವರು ಕಲಾಂರನ್ನು ಕರೆದು ನಾನು ತಿರುಪತಿಗೆ ಹೋಗುತ್ತಿದ್ದೇನೆ. ತಾವು ತಮ್ಮ ಟೀಮಿನ ಜೊತೆ ಸೇರಿ ಪರಮಾಣು ಕಾರ್ಯಕ್ರಮ ಹಾಗೂ ಪರೀಕ್ಷೆಗೆ ಸಿದ್ಧರಾಗಿರಿ. ಯಾವುದೇ ಸಮಯದಲ್ಲೂ ನಾವು ಪರಮಾಣು ಪರೀಕ್ಷೆಗೆ ಸಿದ್ಧರಾಗಿರಬೇಕು. ಎಂದು ಹೇಳಿದ್ದರು. ಆದರೆ ಚುನಾವಣೆ ಫಲಿತಾಂಶಗಳು ರಾವ್‍ರವರ ಕನಸು ಹಾಗೂ ಇಡೀ ಕಥೆಯನ್ನು ಒಂದೇ ಏಟಿಗೆ ಬದಲಾಯಿಸಿದ್ದವು.</p>
<p>ತೊಂಭತ್ತರ ದಶಕದಲ್ಲಿ ಕಲಾಂರವರು ರಕ್ಷಣಾಮಂತ್ರಿಗಳ ವೈಜ್ಞಾನಿಕ ಸಲಹೆಗಾರರಾಗಿದ್ದರು. ಆಗೆಲ್ಲ ವಾಜಪೇಯಿಯವರು ನಿಮ್ಮ ಫೋಖ್ರಾನ್ ಹೇಗಿದೆ.... ? ಎಂದು ಕಲಾಂರವರಿಗೆ ಕೇಳುತ್ತಿದ್ದರು. ಅದಕ್ಕೆ ಕಲಾಂರವರು 'ಫೋಖ್ರಾನ್ ತುಂಬಾ ಚೆನ್ನಾಗಿದೆ' ಎಂದು ಹೇಳುತ್ತಿದ್ದರು. 1998ರ ಪರಮಾಣು ಪರೀಕ್ಷೆಯ ನಂತರ ವಾಜಪೇಯಿಯವರು ಮೊಟ್ಟ ಮೊದಲಿಗೆ ಕಲಾಂ ಹಾಗೂ ಅವರ ಟೀಮಿಗೆ ಶುಭಾಶಯಗಳನ್ನು ಹೇಳಿದರು. ಪ್ರಸಾದರು ಹೇಳುತ್ತಾರೆ, 1998ರ ನಂತರ ಕಲಾಂ ಹಾಗೂ ವಾಜಪೇಯಿಯವರ ಭೇಟಿ ಹೆಚ್ಚತೊಡಗಿತು. ರಜೆಯ ದಿನಗಳಲ್ಲೂ ಅವರು ಭೇಟಿಯಾಗಿ ಸಲಹೆಗಳನ್ನು ವಿನಿಮಯ ಮಾಡಿಕೊಳ್ಳುತ್ತಿದ್ದರು. ಮತ್ತು ಎನ್‍ಡಿಎ ಸರ್ಕಾರವು ಕಲಾಂರನ್ನು ಭಾರತ ಸರ್ಕಾರದ ಪ್ರಮುಖ ವೈಜ್ಞಾನಿಕ ಸಲಹೆಗಾರರನ್ನಾಗಿ ಮಾಡಿತು. ಕಲಾಂ ಹಾಗೂ ವಾಜಪೆಯಿಯವರ ನಡುವೆ ವೃದ್ಧಿಸುತ್ತಿದ್ದ ಗೆಳೆತನವನ್ನು ಸರ್ಕಾರದಲ್ಲಿನ ಉನ್ನತ ಆಫೀಸರುಗಳು ಮತ್ತು ಎನ್‍ಡಿಎ ಯ ಅನೇಕ ಹಿರಿಯ ನಾಯಕರುಗಳು ಸಹಿಸದಾದರು. ರಕ್ಷಣಾ ಮಂತ್ರಿಗಳಾಗಿದ್ದ ಜಾರ್ಜ್ ಫರ್ನಾಂಡಿಸ್‍ರ ಜೊತೆ ಕೂಡ ಅವರ ಸಂಬಂಧ ಚೆನ್ನಾಗಿತ್ತು. 2001 ರಲ್ಲಿ ಕಲಾಂರವರು ತಮ್ಮ ವೈಜ್ಞಾನಿಕ ಸಲಹೆಗಾರರ ಹುದ್ದೆಗೆ ರಾಜೀನಾಮೆ ಸಲ್ಲಿಸಿದರು. ಚೆನ್ನೈನ ಅಣ್ಣಾ ಯೂನಿವರ್ಸಿಟಿಯ ತಮ್ಮ ಪ್ರಿಯವಾದ ಅಧ್ಯಾಪನ ವೃತ್ತಿಗೆ ವಾಪಸ್ಸಾದರು. ಮತ್ತೆ 2002ರಲ್ಲಿ ಒಂದು ರಾತ್ರಿ ವಾಜಪೇಯಿಯವರ ಫೋನ್ ಬಂದಾಗ ಅಂದು ಹೊಸ ಇತಿಹಾಸ ರಚಿಸಲು ನಿಶ್ಚಯಿಸಿದರು.</p>
<p>ರಾಷ್ಟ್ರಪತಿ ಕಲಾಂರವರ ಜೊತೆ ನಾನೂ ಕೂಡ ಅನೇಕ ಸಲ ವಿದೇಶ ಪ್ರವಾಸ ಮಾಡಿದ್ದೇನೆ. ಆಗೆಲ್ಲ ಅವರು ಮುತುವರ್ಜಿಯಿಂದ ಎಲ್ಲರ ಯೋಗಕ್ಷೇಮ ವಿಚಾರಿಸುತ್ತಿದ್ದರು ಮತ್ತು ತುಂಬಾ ಲವಲವಿಕೆಯಿಂದ ಇರುತ್ತಿದ್ದರು. ಜಗತ್ತಿನೆಲ್ಲಾ ವಿಶ್ವವಿದ್ಯಾಲಯಗಳ ಮತ್ತು ಕಾಲೇಜುಗಳ ಯುವಕರು ಅವರನ್ನು ಕಂಡು ಅಭಿಮಾನದಿಂದ ಹುಚ್ಚರಾಗುತ್ತಿದ್ದರು. ಸ್ವತಃ ಕಲಾಂರವರಿಗೂ ಕೂಡ ಮಕ್ಕಳ ಜೊತೆ ಸಂತೋಷ ಸಿಗುತ್ತಿತ್ತು. 2007ರಲ್ಲಿ ಕಲಾಂರವರೊಡನೆ ನಾವೆಲ್ಲ ಯೂರೋಪಿನ ಸುದೀರ್ಘ ಪ್ರವಾಸದಲ್ಲಿದ್ದೆವು. ಯೂನಿಯನ್ನಿನ ಸಂಸತ್ತಿನಲ್ಲಿ ಅವರ ಭಾಷಣ ನಡೆಯಿತು. ಆಗ ಅಲ್ಲಿದ್ದ ಸಮಸ್ತ ದೇಶಗಳ ರಾಷ್ಟ್ರಾಧ್ಯಕ್ಷರುಗಳು ಮನಬಿಚ್ಚಿ ಅವರನ್ನು ಸ್ವಾಗತಿಸಿದರು. ಇದೇ ಪ್ರವಾಸದ ಸಂದರ್ಭದಲ್ಲಿ ನಾವು ಗ್ರೀಸ್‍ನ ಐತಿಹಾಸಿಕ ನಗರವಾದ ಅಥೆನ್ಸ್‍ನಲ್ಲಿ ಏಕ್ರೋಪೋಲೀಸ್ ನೋಡಲು ಹೋದೆವು. ಆ ಬೆಟ್ಟ ಹತ್ತುವಾಗ ನಾವು ಕಲಾಂರೊಡನೆ ಓಡುತ್ತಾ ಓಡುತ್ತಾ ಹತ್ತಿದೆವು. ಕೂಡಲೇ ಅಲ್ಲಿ ಪ್ರಾಥಮಿಕ ಶಾಲೆಯ ಮಕ್ಕಳ ಗುಂಪೊಂದು ಕಾಣಿಸಿತು. ಕಲಾಂರವರು ತP್ಷÀಣವೇ ಅವರ ಬಳಿ ಹೋದರು. ಪ್ರಶ್ನೋತ್ತರ ಕಾರ್ಯಕ್ರಮ ನಡೆಸಿದರು. ತಮ್ಮ ದೇಶದ ಏಳ್ಗೆಗೆ ಶ್ರಮಿಸಲು ಪ್ರಮಾಣ ಮಾಡಿಸಿದರು. ಅಲ್ಲಿನ ಶಿಕ್ಷಕಿಯು ಭಾರತ ದೇಶದ ರಾಷ್ಟ್ರಪತಿಗಳು ಹೀಗೆ ಮಕ್ಕಳೊಡನೆ ಬೆರೆತು ವ್ಯವಹರಿಸುವುದನ್ನು ನೋಡಿ ದಂಗಾದಳು.</p>
<p>ಈ ಪುಸ್ತಕಕ್ಕೋಸ್ಕರ ಕಲಾಂರನ್ನು ಭೇಟಿಯಾಗಲು ನಾನು ಸತತವಾಗಿ ಪ್ರಯತ್ನಿಸುತ್ತಿದ್ದೆ. ಎಂದಾದರೂ ಸ್ವಲ್ಪವಾದರೂ ಸಮಯ ಸಿಕ್ಕಿದರೆ ಖಂಡಿತ ಭೇಟಿ ಮಾಡಿಸುವೆ ಎಂದು ಅವರ ಕಾರ್ಯದರ್ಶಿ ಪ್ರಸಾದ್ ಹೇಳುತ್ತಲೇ ಇದ್ದರು. ಕಲಾಂರವರು ಸಾಯುವ ಮೂರು ದಿನಗಳ ಹಿಂದೆ ಪ್ರಸಾದರು ಈ ಬಾರಿ ಕಲಾಂರವರು ಪ್ರವಾಸದಿಂದ ಹಿಂದುರುಗಿದ ಕೂಡಲೇ ಖಂಡಿತ ಯೋಗ್ಯ ಸಮಯ ನೋಡಿ ಭೇಟಿ ಮಾಡಿಸುತ್ತೇನೆ. ಎಂದಿದ್ದರು. ಆದರೆ ಅದು ನೆರವೇರಲೇ ಇಲ್ಲ. ವಾಜಪೇಯಿಯವರ ಬಗ್ಗೆ ಕಲಾಂರಲ್ಲಿ ನಾನು ಕೇಳಬೇಕೆಂದಿದ್ದ ಪ್ರಶ್ನೆಗಳು ಮೇಲ್‍ನಲ್ಲಿ ಹಾಗೇ ಉಳಿದುಬಿಟ್ಟವು. ನನಗೆ ಅವರ ಲಿಖಿತ ಉತ್ತರ ಬೇಕಾಗಿರಲಿಲ್ಲ. ಅವರ ಬಾಯಿಯಿಂದಲೇ ವಾಜಪೇಯಿಯವರ ಬಗ್ಗೆ ಕೇಳಬೇಕೆಂದಿದ್ದೆ. ಆದರೆ ವಿಧಿಯು ಇದಕ್ಕೆ ಆಸ್ಪದ ಕೊಡಲಿಲ್ಲ.</p>
<p>ಖಾನ್ ಸಾಹೇಬರು ಹೇಳುತ್ತಾರೆ, 'ವಾಜಪೇಯಿ ಹಾಗೂ ಕಲಾಂರ ನಡುವೆ ಉತ್ತಮವಾದೊಂದು ಕೆಮಿಸ್ಟ್ರಿ ಇತ್ತು. ಪರಸ್ಪರ ಅರಿತಿದ್ದರು. ಪರಸ್ಪರ ಗೌರವಿಸುತ್ತಿದ್ದರು. ಇಬ್ಬರೂ ಕವಿಗಳೇ. ಭೇಟಿಯಾದಾಗಲೆಲ್ಲ ಆಗಾಗ ತಮ್ಮ ತಮ್ಮ ಕವಿತೆಗಳನ್ನು ವಾಚಿಸುತ್ತಿದ್ದರು. ವಾಜಪೇಯಿಯವರು ಆಗಾಗ ರಾಷ್ಟ್ರಪತಿ ಭವನಕ್ಕೆ ಭೋಜನಕ್ಕೋ ಅಥವಾ ರಾತ್ರಿಯ ಊಟಕ್ಕೋ ಹೋಗುತ್ತಲೇ ಇದ್ದರು. ಕಲಾಂವರು ಕೂಡ ಎರಡು ಬಾರಿ ಪ್ರಧಾನಮಂತ್ರಿ ನಿವಾಸಕ್ಕೆ ತೆರಳಿದ್ದರು. ಒಮ್ಮೆ ಈದ್ ಮಿಲನ್‍ನ ಸಮಾರಂಭವಿತ್ತು. ಮತ್ತೊಮ್ಮೆ ಆಪ್ತರಿಗಾಗಿ ಸಣ್ಣದೊಂದು ಔತಣಕೂಟವಿತ್ತು. ಆಗ ಕೆಲವರು ಶಿಷ್ಟಾಚಾರದ ಮಾತೆತ್ತಿದರು. ಆದರೆ ಅವರಿಬ್ಬರ ನಡುವೆ ಶಿಷ್ಟಾಚಾರದ ಔಪಚಾರಿಕತೆ ಇರಲೇ ಇಲ್ಲ. ಪ್ರಧಾನ ಮಂತ್ರಿಗಳು ಬಂದಿದ್ದರು. ಅಶೋಕ ಹಾಲ್‍ನಲ್ಲಿ ಕೂತಿದ್ದರು. ಆಗ ಖಾನ್ ಸಾಹೇಬರ ಬಳಿ ಕಲಾಂರವರನ್ನು ವಾಜಪೇಯಿಯವರು ಹೊಗಳುತ್ತಿದ್ದರು. 'ಯುವರ್ ಬಾಸ್ ಈಸ್ ಎ ವಂಡರ್‍ಫುಲ್ ಪರ್ಸನ್. ಹಂಬಲ್, ಸಿಂಪಲ್ ಅಂಡ್ ಟೋಟಲಿ ಡಿಟ್ಯಾಚ್ಡ್ ವಿತ್ ಮೆಟೆರಿಯಲ್ ಥಿಂಗ್ಸ್.' ಎಲ್ಲವೂ ನಿಜವೇ ಆಗಿತ್ತು. ತಾವು ರಾಷ್ಟ್ರಪತಿಯಾಗಿರದೇ ಇದ್ದಾಗಲೂ ಕೂಡ ವಾಜಪೇಯಿಯವರ ಜನ್ಮದಿನವಾದ ಪ್ರತಿ ಡಿಸೆಂಬರ್ 25ರಂದು ಮರೆಯದೆ ಭೇಟಿಯಾಗುತ್ತಿದ್ದರು. 2014ರ ಡಿಸೆಂಬರ್ 25 ವಾಜಪೇಯಿಯವರೊಡನೆ ಕಲಾಂರವರ ಕೊನೇ ಭೇಟಿಯಾಗಿತ್ತು. ಅಂದು ಭೇಟಿಯಾಗಿ ಬಂದಾಗ ಖಾನ್‍ರೊಡನೆ ಹೀಗೆ ಹೇಳಿದರು. 'ಈಗಂತೂ ವಾಜಪೇಯಿಯವರು ಒಂಚೂರೂ ಗುರ್ತಿಸುತ್ತಿಲ್ಲ. ನಾನ್ಯಾರೆಂಬುದನ್ನು ಕೈ ಸನ್ನೆ ಮೂಲಕ ಕೇಳಿದರು.' ವಾಜಪೇಯಿಯವರ ಆರೋಗ್ಯ ಹದಗೆಟ್ಟಿದ್ದಕ್ಕೆ ಕಲಾಂರ ಮುಖದಲ್ಲಿ ನೋವು ಕಾಣುತ್ತಿತ್ತು.</p>
<p>ಕಲಾಂರವರು 2020ರ ವಿಕಸಿತ ಭಾರತದ ಕನಸು ಕಂಡಿದ್ದರು. ಸೈನ್ಸ್ ಅಂಡ್ ಟೆಕ್ನಾಲಜಿ ಸಚಿವಾಲಯದಡಿಯಲ್ಲಿ ನಡೆಯುವ ಟೆಕ್ನಾಲಜಿ ಇನ್‍ಫರ್ಮೇಶನ್, ಫೋರ್ಕ್ಯಾಸ್ಟಿಂಗ್, ಅಸೆಸ್‍ಮೆಂಟ್ ಕೌನ್ಸಿಲ್ ಟೈಫ್ಯಾಕ್ ಎಂಬ ಸಂಸ್ಥೆಯ ಛೇರ್‍ಮೆನ್ ಆಗಿದ್ದರು. ಅವರು ಐನೂರಕ್ಕಿಂತಲೂ ಹೆಚ್ಚು ವಿಜ್ಞಾನಿಗಳನ್ನು ಒಗ್ಗೂಡಿಸಿ 2020 ವಿಕಸಿತ ಭಾರತದ ನಿರ್ಮಾಣದ ಕಾರ್ಯಭಾರ ವಹಿಸಿದರು. ಈ ರಿಪೋರ್ಟ್‍ನ ಸಿದ್ಧತೆಯ ನಂತರ ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ನಾನಿದನ್ನು ತಮ್ಮ ಮಂತ್ರಿಗಳಿಗೆ ವಿವರಿಸಬಯಸುತ್ತೇನೆ ಎಂದರು. ನೇರವಾಗಿ ರಾಷ್ಟ್ರಪತಿಯವರು ಕ್ಯಾಬಿನೆಟ್ಟನ್ನು ಸಂಬೋಧಿಸುವರಲ್ಲ ಎಂಬ ದ್ವಂದ್ವ ವಾಜಪೇಯಿಯವರಿಗೆ ಶುರುವಾಯಿತು. ಕಲಾಂರಿಗೆ ಹೇಳಿದರು, 'ತಾವು ತೊಂದರೆ ಕೊಡಬೇಡಿ. ನಾನು ಇದರ ಬಗೆಗಿನ ಮಾಹಿತಿಯನ್ನು ಮಂತ್ರಿಮಂಡಳಿಗೆ ರವಾನಿಸುವೆ.' ಆದರೆ ಕಲಾಂರವರು ಅದನ್ನು ನೇರವಾಗಿ ಮಂತ್ರಿಗಳ ಮುಂದೆ ಪ್ರಸ್ತುತ ಪಡಿಸುವ ತವಕದಿಂದಿದ್ದರು. ಆದ್ದರಿಂದ ರಾಷ್ಟ್ರಪತಿ ಭವನದಲ್ಲೇ ಇದರ ವ್ಯವಸ್ಥೆ ಮಾಡಲಾಯಿತು. ಕೆಲವು ಮುಖ್ಯ ಹಾಗೂ ಹಿರಿಯ ಮಂತ್ರಿಗಳು ಅಲ್ಲಿ ನೆರೆದರು. ಕಲಾಂರವರು ಸುಮಾರು ಮೂರು ನಾಲ್ಕು ಗಂಟೆಗಳ ಅವಧಿಯಲ್ಲಿ ಆ ಕಾರ್ಯಕ್ರಮದ ಸಂಪೂರ್ಣ ಯೋಜನೆಯ ಪವರ್‍ಪಾಯಿಂಟಿನ ಪ್ರೆಸೆಂಟೇಷನನ್ನು ಪ್ರಸ್ತುತ ಪಡಿಸಿದರು. ಇಡೀ ಹಿಂದೂಸ್ತಾನದ ಇತಿಹಾಸದಲ್ಲೇ ಇದು ಮೊದಲ ಹೆಜ್ಜೆಯಾಗಿತ್ತು. ಆದರೆ ಇಂದು 2020ರ ವಿಕಸಿತ ಭಾರತದ ಕಲಾಂರ ಕನಸನ್ನು ಮುಂದೊಯ್ದು ನನಸು ಮಾಡುವವರು ಯಾರೂ ಕಾಣುತ್ತಿಲ್ಲ. ಇದು ನಿಜಕ್ಕೂ ವಿಷಾದದ ಸಂಗತಿಯಾಗಿದೆ. 2020ನೇ ವರ್ಷ ಬರುವುದೂ ಸಹ ದೂರವಿಲ್ಲ. ಆ ಸಮಯ ತೀರ ಹತ್ತಿರದಲ್ಲಿದೆ.</p>
<p>2001ರಲ್ಲಿ ಗುಜರಾತ್ ಭೀಕರವಾದ ಭೂಕಂಪದ ಸಂಕಷ್ಟವನ್ನು ಅನುಭವಿಸಿತ್ತು. ಆ ಸಮಯದಲ್ಲಿ ಕಲಾಂರವರು ಸರ್ಕಾರೇತರ ಸಂಸ್ಥೆಯೊಂದರ ಕಾರ್ಯಕ್ರಮದಲ್ಲಿ ಭಾಗವಹಿಸಲು ಗುಜರಾತ್‍ಗೆ ಹೋಗಿದ್ದರು. 2002ರ ಫೆಬ್ರವರಿ-ಮಾರ್ಚ್‍ನಲ್ಲಿ ಗುಜರಾತ್‍ನಲ್ಲಿ ಗೋದ್ರಾ ಹತ್ಯಾಕಾಂಡ ಮತ್ತು ಸಾಂಪ್ರದಾಯಿಕ ದಂಗೆಗಳು ಘಟಿಸಿ ಹೋಗಿದ್ದವು. 2002ರ ಜುಲೈನಲ್ಲಿ ರಾಷ್ಟ್ರಪತಿ ಚುನಾವಣೆ ನಡೆಯಿತು. ಕಲಾಂರವರು ರಾಷ್ಟ್ರಪತಿ ಭವನ ಸೇರಿದ್ದರು. ರಾಷ್ಟ್ರಪತಿಯವರು ಮೊಟ್ಟಮೊದಲಿಗೆ ದೇಶದ ಯಾವ ಭಾಗದ ಪ್ರವಾಸ ಮಾಡುವರೆಂದು ಚರ್ಚೆ ಶುರುವಾಯಿತು. ರಾಷ್ಟ್ರಪತಿಯವರು ಸ್ವಲ್ಪ ಹೊತ್ತು ಯೋಚಿಸಿ ಗುಜರಾತಿನ ಪ್ರವಾಸದ ಇಚ್ಛೆ ವ್ಯಕ್ತಪಡಿಸಿದರು. ಮೂರು ಪ್ರಮುಖ ಕಾರಣಗಳಿಂದ ಕಲಾಂರವರು ಗುಜರಾತಿನ ಪ್ರವಾಸಮಾಡಬಯಸಿದರೆಂದು ಅವರ ಪ್ರೆಸ್ ಕಾರ್ಯದರ್ಶಿಯಾದ ಖಾನ್‍ರವರು ಅಭಿಪ್ರಾಯ ಪಡುತ್ತಾರೆ. ಮೊದಲನೆಯದಾಗಿ, ಭೂಕಂಪದ ಸಂಕಷ್ಟದ ನಂತರ ಅಲ್ಲಿ ಎಷ್ಟರಮಟ್ಟಿಗೆ ಪರಿಹಾರ ಕಾರ್ಯ ನಡೆದಿದೆ ಎಂದು ನೋಡಲು. ಎರಡನೆಯದಾಗಿ, ಗುಜರಾತಿನ ದಂಗೆಯ ಪ್ರಭಾವ ವೀಕ್ಷಿಸಲು ಮತ್ತು ದಂಗೆಗೆ ಗುರಿಯಾದವರ ಭೇಟಿ ಮಾಡಲು. ಮೂರನೆಯದಾಗಿ ಅವರ ವೈಜ್ಞಾನಿಕ ಗುರುಗಳಾದ ಡಾ|| ವಿಕ್ರಂ ಸಾರಾಭಾಯಿಯವರ ಮನೆ ನೋಡಲು.</p>
<p>2002ರ ಜುಲೈ 25ರಂದು ಕಲಾಂರವರು ರಾಷ್ಟ್ರಪತಿಯಾದರು. ಇದಕ್ಕೂ ಮೊದಲು ಫೆಬ್ರವರಿ-ಮಾರ್ಚ್‍ನಲ್ಲಿ ದಂಗೆಗಳಾಗಿದ್ದವು. ಪ್ರತಿ ವರ್ಷ ಆಗಸ್ಟ್ ಒಂಭತ್ತರಂದು ರಾಷ್ಟ್ರಪತಿ ಭವನದಲ್ಲಿ 'ಬ್ರಿಟಿಷರೇ ಭಾರತ ಬಿಟ್ಟು ತೊಲಗಿ' ಆಂದೋಲನದ ನೆನಪಿನಲ್ಲಿ ಸ್ವಾತಂತ್ರ್ಯ ಹೋರಾಟಗಾರರಿಗೆ ಸನ್ಮಾನ ಕಾರ್ಯಕ್ರಮವಿರುತ್ತದೆ. ವಾಜಪೇಯಿಯವರು ಆ ಕಾರ್ಯಕ್ರಮದಲ್ಲಿ ಭಾಗವಹಿಸಲು ಬಂದಿದ್ದರು. ಆಗ ಕಲಾಂರವರು ವಾಜಪೇಯಿಯವರ ಬಳಿ ಗುಜರಾತಿನ ಪ್ರವಾಸದ ಮಾತು ತೆಗೆದರು. ವಾಜಪೇಯಿಯವರು ಸ್ವಲ್ಪ ಚಿಂತಿತರಾಗಿದ್ದೇನೋ ನಿಜ. ಮತ್ತೆ ಪ್ರಶ್ನಿಸಿದರು, 'ಅಲ್ಲಿಗೆ ಹೋಗಲೇ ಬೇಕೆ....?'</p>
<p>ಉತ್ತರ ಬಂತು, 'ಹೂಂ.'</p>
<p>ಕಲಾಂರವರು ಗುಜರಾತಿನ ಪ್ರವಾಸಕ್ಕೆ ಹೊರಟಾಗ ಕೇವಲ ಕೇಂದ್ರ ಸರ್ಕಾರವಷ್ಟೇ ಅಲ್ಲ ಬದಲಾಗಿ ರಾಜ್ಯ ಸರ್ಕಾರ ಕೂಡ ಅವರ ಇಚ್ಛೆಯನುಸಾರವಾಗಿ ಸಂಪೂರ್ಣ ಕಾರ್ಯಕ್ರಮ ಸಿದ್ಧಪಡಿಸಿತು. ಅಲ್ಲದೆ ಸಹಕಾರ ನೀಡಿತು. ಕಲಾಂರವರು ಗಲಭೆ ಪೀಡಿತರನ್ನು ಭೇಟಿ ಮಾಡಿದರು. ಶರಣಾರ್ಥಿ ಶಿಬಿರಗಳಿಗೆ ಹೋಗಿ ಬಂದರು. ಆ ಸಮಯದಲ್ಲಿ ಮುಖ್ಯಮಂತ್ರಿ ನರೇಂದ್ರ ಮೋದಿಯವರೂ ಅವರ ಜೊತೆಯಿದ್ದರು.</p>
<p>ರಾಷ್ಟ್ರಪತಿ ಚುನಾವಣೆ ಸಮಯದಲ್ಲಿ ಕಲಾಂರ ಹೆಸರು ಕೇಳಿಬಂದಾಗ ರಾಜಕೀಯೇತರ ವ್ಯಕ್ತಿಯನ್ನು ರಾಷ್ಟ್ರಪತಿ ಭವನದಲ್ಲಿ ಕೂಡಿಸುವುದೇ? ಅವರಿಗೆ ಸಂವಿಧಾನದ ಬಗ್ಗೆ ಏನು ಗೊತ್ತಿದೆ? ರಾಜಕೀಯ ಜ್ಞಾನವೆಲ್ಲಿಂದ ಬರಬೇಕು? ಎಂಬ ಸೊಲ್ಲೆತ್ತಿದವರಿಗೆ ಕೊಡಲು ಇದ್ದ ಒಂದೇ ಒಂದು ಉತ್ತರವೆಂದರೆ ಕಲಾಂರ ಜನಪ್ರತಿನಿಧಿತ್ವ ಕಾನೂನಿನ ಬದಲಾವಣೆಗಾಗಿ ಸುಗ್ರೀವಾಜ್ಞೆಯ ವಾಪಸಾತಿ.</p>
<p>ಆಗಸ್ಟ್ 2002. ರಾಷ್ಟ್ರಪತಿಗಳು ಸುಗ್ರೀವಾಜ್ಞೆಯ ವಾಪಸಾತಿ ಮಾಡಿರುವುದು ದೇಶದ ರಾಜಕೀಯ ಹಾಗೂ ಸಾಂವಿಧಾನಿಕ ಇತಿಹಾಸದಲ್ಲಿ ಇದೇ ಮೊದಲಾಗಿತ್ತು. ಅವರ ಈ ತೀರ್ಮಾನವು ಕೇವಲ ಸರ್ಕಾರದಲ್ಲಷ್ಟೇ ಅಲ್ಲ ಬದಲಾಗಿ ರಾಜಕೀಯ ಪಕ್ಷಗಳಲ್ಲಿ ಹೆಚ್ಚು ಸಂಚಲನವನ್ನುಂಟು ಮಾಡಿತು. ಅವರನ್ನು ರಾಷ್ಟ್ರಪತಿಯಾಗಿಸಲು ಯಾರು ಯಾರು ಮುಖ್ಯ ಪಾತ್ರ ವಹಿಸಿದ್ದರೋ ಅವರೆಲ್ಲ ಕತ್ತಿ ಹಿಡಿದು ನಿಂತರು. ಇವರಲ್ಲಿ ಎದ್ದು ಕಾಣುವ ಹೆಸರೆಂದರೆ ಸಮಾಜವಾದಿ ಪಾರ್ಟಿಯ ಮುಲಾಯಂ ಸಿಂಗ್ ಯಾದವ್. ಹೊರ ನೋಟಕ್ಕೆ ಪಕ್ಷಗಳ ಬಾವುಟಗಳ ಬಣ್ಣ ಬೇರೆ ಬೇರೆಯಾಗಿ ಕಾಣುತ್ತಿದ್ದವು. ಆ ಎಲ್ಲ ರಾಜಕೀಯ ಪಕ್ಷಗಳ ಒಳ ಬಣ್ಣ ಒಂದೇ ಎಂಬುದು ಸಾಮಾನ್ಯ ಮನುಷ್ಯನಿಗೆ ಅರ್ಥವಾಯಿತು.</p>
<p>ಚುನಾವಣೆಗೆ ನಿಲ್ಲುವವರು ತಮ್ಮ ತಮ್ಮ ಅಪರಾಧಿತ್ವದ, ಶೈಕ್ಷಣಿಕ ಹಾಗೂ ಸಂಪತ್ತಿನ ವಿವರಗಳನ್ನು ಕಡ್ಡಾಯವಾಗಿ ನೀಡಬೇಕು ಎಂಬ ದಿಗ್ದರ್ಶನವನ್ನು ಚುನಾವಣಾ ಆಯೋಗವು ಮಾಡಬೇಕೆಂದು ಸುಪ್ರೀಂಕೋರ್ಟು, ಚುನಾವಣೆಗಳಲ್ಲಿ ಸುಧಾರಣೆ ತರುವ ದೃಷ್ಟಿಯಿಟ್ಟುಕೊಂಡು ತೀರ್ಪೊಂದನ್ನು ನೀಡಿತು. ಚುನಾವಣಾ ಸುಧಾರಣಾ ಕಾರ್ಯದಲ್ಲಿ ತೊಡಗಿಸಿಕೊಂಡಿದ್ದ ಅಸೋಸಿಯೇಷನ್ ಆಫ್ ಡೆಮೋಕ್ರೇಟಿಕ್ ರಿಸರ್ಚ್ ಎಂಬ ಸಂಸ್ಥೆಯು ಈ ವಿಷಯದಲ್ಲಿ ಕೋರ್ಟಿನಲ್ಲಿ ಮೊಕದ್ದಮೆ ಹೂಡಿತ್ತು. ಸುಪ್ರೀಂ ಕೋರ್ಟಿನ ಆದೇಶದಂತೆ ಚುನಾವಣಾ ಆಯೋಗವು ಈ ಆದೇಶವನ್ನು ಜಾರಿಗೆ ತಂದಿತ್ತು. ಒಂದು ವೇಳೆ ಆಸ್ತಿ ವಿವರಗಳನ್ನು ನೀಡಲಿಲ್ಲವೆಂದರೆ ನಾಮಪತ್ರವನ್ನು ವಜಾಗೊಳಿಸುವ ಅಧಿಕಾರವನ್ನು ರಿಟರ್ನಿಂಗ್ ಆಫೀಸರ್‍ಗೆ ನೀಡಲಾಗಿತ್ತು. ಸುಪ್ರೀಂಕೋರ್ಟಿನ ಆದೇಶದ ನಂತರವೇ ರಾಜಕೀಯ ಪಕ್ಷಗಳು ಇದರ ವಿರುದ್ಧ ಒಗ್ಗೂಡತೊಡಗಿದವು. ಇದರಲ್ಲಿ ಬದಲಾವಣೆ ತರುವುದಕ್ಕೋಸ್ಕರ ಸರ್ಕಾರವು ಜನಪ್ರತಿನಿಧಿತ್ವದ ಕಾನೂನಿನಲ್ಲಿ ಸಂಶೋಧನೆಯ ಬಿಲ್ಲನ್ನು ಸಹ ಸಂಸತ್ತಿನಲ್ಲಿ ತಂದಿತು. ಆದರೆ ಆಗ ಪೆಟ್ರೋಲ್ ಪಂಪುಗಳ ಹಂಚುವಿಕೆಯಲ್ಲಿ ಘೋಟಾಲೆ ವಿಷಯಕ್ಕೆ ಸಂಬಂಧಿಸಿದಂತೆ ಗಲಾಟೆಯಾಗುತ್ತಿತ್ತು. ವಿರೋಧ ಪಕ್ಷಗಳು ಪೆಟ್ರೋಲಿಯಂ ಮಂತ್ರಿಯಾದ ರಾಮ್‍ನಾಯಕರ ರಾಜೀನಾಮೆ ಕೇಳುತ್ತಿದ್ದವು. ಹೀಗಾಗಿ ಬಿಲ್ ಪಾಸಾಗಲಿಲ್ಲ. ಈ ಸಂದರ್ಭದಲ್ಲಿ ಸರ್ಕಾರವು ಸುಗ್ರೀವಾಜ್ಞೆ ತರಲು ತೀರ್ಮಾನಿಸಿತು. ಜುಲೈ ಎಂಟರಂದು ಹಾಗೂ ಆಗಸ್ಟ್ ಎರಡರಂದು ಈ ವಿಷಯದಲ್ಲಿ ಸಹಮತ ಪಡೆಯಲು ಸರ್ಕಾರವು ಸರ್ವಪಕ್ಷಗಳ ಎರಡು ಸಭೆ ಕರೆಯಿತು. ಸುಪ್ರೀಂಕೋರ್ಟಿನ ಹಾಗೂ ಚುನಾವಣಾ ಆಯೋಗದ ಆದೇಶಗಳನ್ನು ಒಪ್ಪಬಾರದು ಹಾಗೂ ಉಮೇದುವಾರರು ತಮ್ಮ ಆಸ್ತಿ ಹಾಗೂ ಇತರೆ ವಿವರ ಸಲ್ಲಿಸಲಿಲ್ಲವೆಂದರೆ ಅವರ ನಾಮಪತ್ರವನ್ನು ರಿಟರ್ನಿಗ್ ಆಫೀಸರ್ ಅನೂರ್ಜಿತಗೊಳಿಸಬಾರದು ಎಂಬ ವಿಷಯದಲ್ಲಿ ಎಲ್ಲರ ಸರ್ವಸಮ್ಮತಿ ಇತ್ತು. ಚುನಾಯಿತಗೊಂಡ ಉಮೇದುವಾರರು ಅಂದರೆ ಸಂಸದರು ಹಾಗೂ ಶಾಸಕರು ತಮ್ಮ ತಮ್ಮ ಸದನಗಳಲ್ಲಿ ಸಭಾಪತಿಗಳಿಗೆ ಈ ವಿವರಗಳನ್ನು ನೀಡಿದರೆ ಸಾಕು ಎಂಬುದು ಹೆಚ್ಚಿನ ರಾಜಕೀಯ ಪಕ್ಷಗಳ ಅಭಿಪ್ರಾಯವಾಗಿತ್ತು. ಆದರೆ ಚುನಾವಣೆಗೆ ನಿಂತ ಉಮೇದುವಾರನ ಆಸ್ತಿ ವಿವರಗಳು, ಅಪರಾಧಿ ಹಿನ್ನಲೆ, ಶೈಕ್ಷಣಿಕ ವಿದ್ಯಾರ್ಹತೆ, ಮತದಾರನಿಗೆ ಗೊತ್ತಾಗಿ ಅವನು ಯಾರಿಗೆ ಮತ ನೀಡಲಿ ಎಂದು ನಿರ್ಣಯಿಸುವಂತಾಗಲಿ ಎಂಬುದು ಸುಪ್ರೀಂಕೋರ್ಟಿನ ತೀರ್ಪಿನ ಹಾಗೂ ಚುನಾವಣಾ ಆಯೋಗದ ಆದೇಶದ ಹಿಂದಿನ ಉದ್ದೇಶವಾಗಿತ್ತು.</p>
<p>ಯಾವುದೇ ಬಿಲ್ ಪಾಸು ಮಾಡುವ ಸಂದರ್ಭದಲ್ಲೇ ಆಗಲಿ ಯಾವುದೇ ಸುಗ್ರೀವಾಜ್ಞೆ ಹೊರಡಿಸಬೇಕಾದಾಗಾಗಲೀ ವಾಜಪೇಯಿಯವರು ರಾಷ್ಟ್ರಪತಿ ಭವನಕ್ಕೆ ತೆರಳಿ ರಾಷ್ಟ್ರಪತಿಗಳೊಡನೆ ಚರ್ಚಿಸಿ ವಿಚಾರ ವಿನಿಮಯ ಮಾಡುತ್ತಿದ್ದರು. ಇದು ವಾಜಪೇಯಿಯವರ ಒಂದು ಹೆಗ್ಗಳಿಕೆ ಎಂದು ರಾಷ್ಟ್ರಪತಿಗಳ ಪ್ರೆಸ್ ಕಾರ್ಯದರ್ಶಿಯಾಗಿದ್ದ ಎಸ್.ಎಂ. ಖಾನ್‍ರು ಹೇಳುತ್ತಾರೆ. ಚುನಾವಣಾ ಆಯೋಗದ ಆದೇಶವನ್ನು ರದ್ದುಗೊಳಿಸುವ ಸುಗ್ರೀವಾಜ್ಞೆಗೆ ಸಂಬಂಧಿಸಿದ ಈ ವಿಷಯವನ್ನು ಕೂಡ ವಾಜಪೇಯಿಯವರು ರಾಷ್ಟ್ರಪತಿಗಳಾದ ಕಲಾಂರೊಡನೆ ಚರ್ಚಿಸಿದರು. ಈ ವಿಚಾರದಲ್ಲಿ ಎಲ್ಲಾ ರಾಜಕೀಯ ಪಕ್ಷಗಳು ಇದನ್ನೇ ಬಯಸುತ್ತಿವೆ ಎಂದು ಕಲಾಂರಿಗೆ ವರದಿ ಮಾಡಿದರು. ಈ ಸುಗ್ರೀವಾಜ್ಞೆಗೆ ಸಹಿ ಹಾಕಲು ಆಗಸ್ಟ್ 16ರಂದು ರಾಷ್ಟ್ರಪತಿ ಭವನಕ್ಕೆ ಕಳುಹಿಸಲಾಯಿತು. 'ಇದಕ್ಕೆ ಸಹಿ ಹಾಕಲು ನನಗಿಷ್ಟವಿಲ್ಲ. ಮತ್ತೊಮ್ಮೆ ಇದರ ಬಗ್ಗೆ ಪರಾಮರ್ಶಿಸಿ' ಎಂದು ಸರ್ಕಾರಕ್ಕೆ ವಾಪಸ್ಸು ಕಳುಹಿಸಿದರು.</p>
<p>ರಾಷ್ಟ್ರಪತಿಗಳ ಈ ನಿರ್ಧಾರವನ್ನು ರಾಜಕೀಯ ಪಕ್ಷಗಳು ಖಂಡಿಸಿದವು. ರಾಷ್ಟ್ರಪತಿ ಸ್ಥಾನಕ್ಕೆ ಕಲಾಂರವರ ಹೆಸರನ್ನು ಸೂಚಿಸಿದ್ದ ಮುಲಾಯಂಸಿಂಹರಂತೂ ಕಲಾಂರವರ ಮೇಲೆ ಹರಿಹಾಯ್ದರು. ಇದು ಚುನಾಯಿತ ಜನಪ್ರತಿನಿಧಿಗಳಿಗಾದ ಘೋರ ಅವಮಾನ, ಸಂವಿಧಾನದ ಹಾಗೂ ರಾಜಕಾರಣದ ಬಗ್ಗೆ ಅರಿವಿಲ್ಲದ ಅಜ್ಞಾನದ ಪ್ರದರ್ಶನ ಎಂದು ಎಲ್ಲರೂ ಮುಗಿಬಿದ್ದರು. ಕೆಲವರಂತೂ ಕಲಾಂರ ಈ ನಿರ್ಧಾರವನ್ನು ಕಂಡು ಅವರನ್ನು 'ಆಕ್ಟಿವಿಸ್ಟ್ ಪ್ರೆಸಿಡೆಂಟ್' ಎಂದು ಕರೆದರು.</p>
<p>ಮತ್ತೆ ಆಗಸ್ಟ್ 24ರಂದು ಕ್ಯಾಬಿನೆಟ್ ಈ ಸುಗ್ರೀವಾಜ್ಞೆಗೆ ಸಹಿ ಹಾಕಲು ರಾಷ್ಟ್ರಪತಿಯವರ ಬಳಿಗೆ ಕಳುಹಿಸಿತು. ಈಗ ರಾಷ್ಟ್ರಪತಿಯವರ ಬಳಿ ಕೇವಲ ಎರಡು ಆಯ್ಕೆಗಳಿದ್ದವು. ಸಂವಿಧಾನದ 74ನೇ ವಿಧಿಗನುಗುಣವಾಗಿ ಮಂತ್ರಿಮಂಡಲದ ನಿರ್ಧಾರವನ್ನು ಒಪ್ಪುತ್ತ ಸ್ವೀಕರಿಸುವುದು. ಇಲ್ಲವೇ ಸಾಮಾನ್ಯ ನಾಗರೀಕನ ಮೂಲಭೂತ ಹಕ್ಕಿಗೆ ಧಕ್ಕೆಯಾಗುವುದೆಂಬ ಕಾರಣದಿಂದ ಇದು ಸಂವಿಧಾನದ 13ನೇ ವಿಧಿಯ ಭಾವನೆಗೆ ವ್ಯತಿರಿಕ್ತವಾಗಿದೆಯೆಂದು ತಿಳಿಸಿ ಇದನ್ನು ಸಲಹೆ ಮತ್ತು ವಿಚಾರಣೆಗೊಳಪಡಿಸಿ ಸುಪ್ರೀಂಕೋರ್ಟಿನ ತನಕ ಒಯ್ಯುವುದು. ಆದರೆ ಇದಕ್ಕೂ ಮಂತ್ರಿಮಂಡಲದ ಒಪ್ಪಿಗೆ ಪಡೆಯಬೇಕಾಗಿ ಬರುತ್ತಿತ್ತು. ರಾಷ್ಟ್ರಪತಿ ಕಲಾಂರವರು ಈ ಸುಗ್ರೀವಾಜ್ಞೆಗೆ ಹಸ್ತಾಕ್ಷರ ಮಾಡಿದರು. ಖಾನ್‍ರವರು ಹೇಳುವಂತೆ ಸಂಸದರು ಆ ಕಾನೂನನ್ನು ಒಪ್ಪಿದರು. ಆದರೆ ಸುಪ್ರೀಂಕೋರ್ಟು ಅದಕ್ಕೆ ತಡೆಯೊಡ್ಡಿತು. ಅದರ ಪರಿಣಾಮವೇ ಇಂದು ಎಲ್ಲಾ ಉಮೇದುವಾರರು ಚುನಾವಣೆಯಲ್ಲಿ ತಮಗೆ ಸಂಬಂಧಿಸಿದ ಸಂಪೂರ್ಣ ಮಾಹಿತಿಯನ್ನು ಬಹಿರಂಗಗೊಳಿಸಬೇಕಾಗಿದೆ. ಈ ವಿದ್ಯಮಾನದಲ್ಲಿ ಕೂಡ ವಾಜಪೇಯಿಯವರು ಹಾಗೂ ಕಲಾಂರವರ ನಡುವಿನ ಸಂಬಂಧದಲ್ಲಿ ಯಾವುದೇ ಬದಲಾವಣೆ ಕಂಡು ಬರಲಿಲ್ಲ.</p>
<p>2004ರ ಸಾರ್ವತ್ರಿಕ ಚುನಾವಣೆಗಳಲ್ಲಿನ ಸೋಲಿನ ನಂತರ ವಾಜಪೇಯಿ ಹಾಗೂ ಅವರ ಮಂತ್ರಿ ಮಂಡಲಕ್ಕೆ ಕಲಾಂರವರು ರಾಷ್ಟ್ರಪತಿ ಭವನದಲ್ಲಿ ಒಂದು ಭೋಜನ ಕೂಟ ಏರ್ಪಡಿಸಿದ್ದರು. ಕ್ಯಾಬಿನೆಟ್ ಮಂತ್ರಿಯಾಗಿದ್ದ ಶಾಹ್‍ನವಾಜ್ ಹುಸೇನ್‍ರು ಹೇಳುವಂತೆ ಅಂದು ಅತಿ ಕಡಿಮೆ ಮಂತ್ರಿಗಳು ಭಾಗವಹಿಸಿದ್ದರು. ಶಾಹ್‍ನವಾಜ್‍ರು ವಾಜಪೇಯಿಯವರ ಪಕ್ಕ ಕೂತಿದ್ದರು. ಆಡ್ವಾಣಿಯವರು ಅವರ ಎದುರು ಕೂತಿದ್ದರು. ಅಂದು ಕಲಾಂರವರು ಔತಣಕೂಟದಲ್ಲಿ ಒಂದು ಅಚ್ಚರಿಯನ್ನು ತೋರಿಸಿದರು. ಏನೆಂದರೆ ಅಂದು ಅಲ್ಲಿ ವಾಜಪೇಯಿಯವರ ಕವಿತೆಗಳ ಗೀತಗಾಯನ ಕಾರ್ಯಕ್ರಮ ಹಮ್ಮಿಕೊಳ್ಳಲಾಗಿತ್ತು. ಪ್ರಪಂಚದಾದ್ಯಂತ ವಾಜಪೇಯಿಯವರ ಕವಿತೆಗಳನ್ನು ಹಾಡಿ ಆನಂದಿಸುವ ಸಾವಿರಾರು ಜನರು ಸಿಗಬಹುದು. ಆದರೆ ಅಂದು ಸ್ವತಃ ಕಲಾಂರವರು ವಾಜಪೇಯಿಯವರ ಕವಿತೆಗಳನ್ನು ರಾಗಕ್ಕಳವಡಿಸಿ ನುಡಿಸಿದರು. ಇದು ಸೋಲಿನಲ್ಲೂ ವಾಜಪೇಯಿಯವರ ಗೌರವವನ್ನು ಹೆಚ್ಚಿಸಿದ ಕಾರ್ಯಕ್ರಮವಾಗಿತ್ತು.</p>
</section>
		<section class="level2 numbered" id="id-006.02">
			<h2 class="level2-title" epub:type="title">2004ರ ಸೋಲು</h2>
<p>2004ರ ಮೇ 13. ರೇಸ್‍ಕೋರ್ಸ್ ರೋಡಿನಲ್ಲಿ ಪ್ರಧಾನಮಂತ್ರಿಗಳ 7ನೇ ನಂಬರಿನ ನಿವಾಸದ ಹೊರಗೆ ಸಾಕಷ್ಟು ಜನಜಂಗುಳಿಯಿತ್ತು. ಟಿವಿ ಚಾನಲ್ಲುಗಳ ರಿಪೋರ್ಟರುಗಳು ಚುನಾವಣಾ ಫಲಿತಾಂಶದ ಬಿಸಿಬಿಸಿ ಸುದ್ದಿಗಳಿಗೆ ತಮ್ಮ ಜ್ಞಾನವನ್ನು ಹಂಚುತ್ತಿದ್ದರು. ಯಾವ 13 ಎಂಬ ಅದೃಷ್ಟ ಸಂಖ್ಯೆಯೂ ಎನ್‍ಡಿಎಗೆ ಕೆಲಸಕ್ಕೆ ಬರಲಿಲ್ಲ. 'ಶೈನಿಂಗ್ ಇಂಡಿಯಾ' ಎಂಬ ಘೋಷ ವಾಕ್ಯವೂ ಸಹಾಯ ಮಾಡಲಿಲ್ಲ. ಮತ್ತು ಎಂಥದೇ ಪರಿಸ್ಥಿತಿಯಲ್ಲೂ ಎನ್‍ಡಿಎ ಸರ್ಕಾರವೇ ಮತ್ತೆ ಬರಲಿದೆ ಎಂಬ ಆಡ್ವಾಣಿಯವರ ಲೆಕ್ಕಾಚಾರ ಕೂಡ ಸಹಾಯಕ್ಕೆ ಬರಲಿಲ್ಲ ಎಂಬುದು ಚುನಾವಣೆಗಳ ಫಲಿತಾಂಶದಿಂದ ಸಾಬೀತಾಗಿತ್ತು.</p>
<p>13 ದಿನಗಳು, 13 ತಿಂಗಳುಗಳು ಮತ್ತು 13 ಪಾರ್ಟಿಗಳ ಸಮ್ಮಿಶ್ರ ಸರ್ಕಾರದ ನಂತರ ಬಹುಶಃ ಮೇ 13ನೇ ತಾರೀಖು ಕೂಡ ಅದೃಷ್ಟವಾಗಿ ಒಲಿದು ಬಂದು ಮತ್ತೆ ಸರ್ಕಾರ ರಚಿಸಲು ಸಹಾಯ ಮಾಡಬಹುದು ಎಂದು ಬಿಜೆಪಿ ನಾಯಕರು ಭಾವಿಸಿದ್ದರು. ಆದರೆ ಆ ರೀತಿ ಸಾಧ್ಯವಾಗಲಿಲ್ಲ. ಫಲಿತಾಂಶಗಳಿನ್ನೂ ಪೂರ್ಣವಾಗಿರಲಿಲ್ಲ. ಆಗಲೇ ಪ್ರಧಾನಮಂತ್ರಿ ನಿವಾಸದಿಂದ ಈಚೆ ಬಂದ ವಾಜಪೇಯಿ ಸರ್ಕಾರದ ಹಿರಿಯ ಮಂತ್ರಿಗಳೂ ಹಾಗೂ ಎನ್‍ಡಿಎಯ ಸಂಯೋಜಕರೂ ಆದ ಜಾರ್ಜ್‍ಫರ್ನಾಂಡಿಸ್‍ರು ಸೋಲನ್ನು ಸ್ವೀಕರಿಸಿದ್ದೇವೆ. ವಿರೋಧ ಪಕ್ಷದ ಸ್ಥಾನದಲ್ಲಿ ಕೂಡಲು ಸಿದ್ಧರಿದ್ದೇವೆ. ಎಂದು ಘೋಷಿಸಿದರು. 'ಈ ಸೋಲಿಗೆ ಕಾರಣರಾರು? ವಾಜಪೇಯಿಯವರೆ? ಆಡ್ವಾಣಿಯವರೆ? ಅಥವಾ ಎನ್‍ಡಿಎ ಸಂಯೋಜಕರಾದ ತಾವೆ?' ಎಂದು ನಾನು ಅವರಿಗೆ ಪ್ರಶ್ನಿಸಿದೆ. ಜಾರ್ಜ್‍ರವರು ನನ್ನನ್ನು ನೆಟ್ಟ ನೋಟದಿಂದ ನೋಡಿ ಹಾಗೇ ಹೊರಟುಹೋದರು.</p>
<p>ಇದೇ ಮೊದಲ ಬಾರಿ ದೇಶದಲ್ಲಿ ಎಲೆಕ್ರಾನಿಕ್ ಓಟಿಂಗ್ ಮಿಶಿನ್ನುಗಳಿಂದಾದ ಚುನಾವಣೆಯಲ್ಲಿ ವಾಜಪೇಯಿ ಸರ್ಕಾರದ ವಿದೇಶಮಂತ್ರಿ ಮತ್ತು ಮಾನವ ಸಂಪನ್ಮೂಲ ಮಂತ್ರಿ ಸಮೇತ ಐವರು ಹಿರಿಯ ಮಂತ್ರಿಗಳು ಸೋಲುಂಡಿದ್ದರು. ಅವಧಿಗೆ ಇನ್ನೂ ಎಂಟು ತಿಂಗಳು ಮುಂಚೆಯೇ ಚುನಾವಣೆ ನಡೆಸಿದ್ದೇ ದೊಡ್ಡ ತಪ್ಪಾಗಿತ್ತು. ಇಷ್ಟೊಂದು ಆತುರ ಮಾಡುವುದು ವಾಜಪೇಯಿಯವರಿಗೆ ಇಷ್ಟವಿರಲಿಲ್ಲ. ಎಂದಿನಂತೆ ಆಗಲೂ ಸಹ ಅವರು ಆಡ್ವಾಣಿಯವರ ಮಾತು ಕೇಳಬೇಕಾಗಿ ಬಂತು. ಹೇಗಿದ್ದರೂ ವಾತಾವರಣ ಎನ್‍ಡಿಎ ಪರವಾಗಿದೆ. ಚುನಾವಣೆಗಳು ನಡೆದರೆ ಖಂಡಿತ ನಮ್ಮ ಸರ್ಕಾರವೇ ಮತ್ತೆ ಚುಕ್ಕಾಣಿ ಹಿಡಿಯುತ್ತದೆ ಎಂಬುದು ಆಡ್ವಾಣಿಯವರ ಹಾಗೂ ಅವರ ಟೀಮಿನ ಅಭಿಪ್ರಾಯವಾಗಿತ್ತು. ಆಡ್ವಾಣಿಯವರು ಪ್ರಧಾನಿಯಾಗಲು ತುದಿಗಾಲಲ್ಲಿ ನಿಂತಿದ್ದಾರೆ, ಇನ್ನು ಪ್ರಮೋದ್ ಮಹಾಜನ್‍ರಿಗೆ ಇಂಡಿಯಾ ಶೈನಿಂಗ್ ಆಗುತ್ತಿದೆ ಎಂದು ಅನ್ನಿಸುತ್ತಿದೆ ಎಂಬುದು ಪಾರ್ಟಿಯ ಕೆಲವು ನಾಯಕರುಗಳ ಮನದಿಂಗಿತವಾಗಿತ್ತು. ಆದರೆ ಶೈನಿಂಗ್ ಇಂಡಿಯಾದ ಸೂರ್ಯ ಮತ್ತೆ ಉದಯವಾಗಲೇ ಇಲ್ಲ.</p>
<p>2004ರಲ್ಲಿ 'ಇಂಡಿಯಾ ಶೈನಿಂಗ್' ಎಂಬ ಭರ್ಜರಿ ಕೂಗಿನೊಡನೆ ಚುನಾವಣಾ ಪ್ರಚಾರ ನಡೆದಿತ್ತು. ತೆಲುಗು ದೇಶಂನ ನಾಯಕರಾದ ಚಂದ್ರಬಾಬು ನಾಯ್ಡು ಹಾಗೂ ಆಡ್ವಾಣಿಯವರ ಸಲಹೆಯಂತೆ ಎನ್‍ಡಿಎ ಸರ್ಕಾರವು ನಿಗಧಿತ ಅವಧಿಗಿಂತ ಮುಂಚೆ ಚುನಾವಣೆ ನಡೆಸಲು ನಿರ್ಧರಿಸಿತ್ತು. ಕೆಲವು ದಿನಗಳ ಹಿಂದಿನಿಂದಲೇ ಲಖ್ನೌನಲ್ಲಿ ಬಿಜೆಪಿ ನಾಯಕರಾದ ಲಾಲ್‍ಜೀ ಟಂಡನ್‍ರವರ ಸೀರೆ ಹಗರಣ ಜರುಗಿತ್ತು. ಲಾಲ್‍ಜೀ ಟಂಡನ್ ಕಡೆಯಿಂದ ಸೀರೆಗಳ ವಿತರಣೆ ನಡೆಯುತ್ತಿದೆ ಎಂಬ ಆರೋಪ ಕೇಳಿ ಬಂದಿತ್ತು. ಇದಕ್ಕೆ ಸಂಬಂಧಿಸಿದಂತೆ ಗಲಭೆಯಾಗಿ ಅದರಲ್ಲಿ 21 ಜನರು ಸತ್ತಿದ್ದರು.</p>
<p>2004ರ ಜನವರಿ 12ರಂದು ಹೈದರಾಬಾದ್‍ನಲ್ಲಿ ನಡೆದ ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನ ಸಭೆಯಲ್ಲಿ ವಾಜಪೇಯಿಯವರು ಅವಧಿಗೆ ಮುಂಚೆಯೇ ಚುನಾವಣೆ ನಡೆಸುವ ಘೋಷಣೆ ಮಾಡಿದರು. ಫೆಬ್ರವರಿ 6ರಂದು ಲೋಕಸಭೆಯನ್ನು ವಿಸರ್ಜಿಸಲಾಯಿತು. ಅವಧಿಗೆ ಮುನ್ನವೇ ಚುನಾವಣೆ ನಡೆಸುವಂತೆ ತೆಗೆದುಕೊಂಡ ನಿರ್ಧಾರಕ್ಕೆ ಜಸವಂತ ಸಿಂಹರು ಮೊದಲು ಆಕ್ಷೇಪ ವ್ಯಕ್ತಪಡಿಸಿದರು. ಪ್ರಧಾನಮಂತ್ರಿ ವಾಜಪೇಯಿಯವರು ಅವರಿಗೆ ಬಜೆಟ್‍ಗೆ ಬದಲಾಗಿ ಲೇಖಾನುದಾನ ಅಂದರೆ ವೋಟ್ ಆನ್ ಅಕೌಂಟ್ ಮಂಡಿಸಲು ಸೂಚಿಸಿದರು. ಇಲ್ಲದಿದ್ದರೆ ಜಸವಂತ್ ಸಿಂಹರು ಚುನಾವಣಾ ವರ್ಷದ ಈ ಬಜೆಟ್ಟನ್ನು ಜನಪ್ರಿಯ ಬಜೆಟ್ಟನ್ನಾಗಿ ಬಳಸಿಕೊಳ್ಳಲು ಬಯಸುತ್ತಿದ್ದರು. ಆದರೆ ಚುನಾವಣಾ ಆಯೋಗವು ಮತದಾರರ ಪಟ್ಟಿಯಲ್ಲಿ ಬದಲಾವಣೆ ತರಲು 75 ದಿನಗಳ ಅವಶ್ಯಕತೆ ಇದೆ ಎಂದು ತಿಳಿಸಿತು. ಅಂದರೆ ಏಪ್ರಿಲ್‍ನ ಕೊನೇ ವಾರಕ್ಕೆ ಮೊದಲು ಚುನಾವಣೆಗಳು ನಡೆಸಲಾಗುತ್ತಿರಲಿಲ್ಲ.</p>
<p>ಆಡ್ವಾಣಿಯವರ ಭಾರತ ಉದಯ ಯಾತ್ರೆಯು ಈ ಚುನಾವಣಾ ಪ್ರಚಾರದ ಬಹುಮುಖ್ಯ ಭಾಗವಾಗಿತ್ತು. ಅಂದರೆ ಆಡ್ವಾಣಿಯವರು ತಮ್ಮ ಪಟ್ಟಾಭಿಷೇಕದ ತಯಾರಿ ನಡೆಸಿದ್ದರು. 2002ರಲ್ಲಿ ಸಂಘದ ಒತ್ತಡದಿಂದ ಉಪಪ್ರಧಾನಿಯಾಗಿದ್ದ ಆಡ್ವ್ವಾಣಿಯವರಿಗೆ ಮತ್ತೆ ಎನ್‍ಡಿಎ ಸರ್ಕಾರ ಅಧಿಕಾರಕ್ಕೆ ಬಂದೇ ಬರುತ್ತದೆ ಎಂಬ ಬಲವಾದ ನಂಬಿಕೆಯಿತ್ತು. ಈ ಚುನಾವಣಾ ಪ್ರಚಾರದ ಧನುಸ್ಸನ್ನು ಸ್ವತಃ ಆಡ್ವಾಣಿಯವರು ಧರಿಸಿದ್ದರು. ಒಂದು ವೇಳೆ ಎನ್‍ಡಿಎ ಗೆದ್ದಿದ್ದರೆ ಅವರೇ ಪ್ರಧಾನಿಪಟ್ಟದ ಪ್ರಮುಖ ಅಭ್ಯರ್ಥಿಯಾಗಿರುತ್ತಿದ್ದರು. ಆಡ್ವಾಣಿಯವರ ಈ ಉದಯ ಯಾತ್ರೆಯಲ್ಲಿ ಸಹವರ್ತಿಯಾಗಿದ್ದ ಹಿರಿಯ ಪ್ರಕರ್ತರಾದ ಸ್ವಪ್ನದಾಸ್‍ಗುಪ್ತರು ಹೇಳಿದರು, 'ಖಂಡಿತವಾಗಿಯೂ ಭಾರತ ಉದಯ ಯಾತ್ರೆಯು ಆ ಚುನಾವಣಾ ಪ್ರಚಾರದ ಪ್ರಮುಖವಾದ ಭಾಗವಾಗಿತ್ತು. ಆದರೆ ಬಹುತೇಕ ಕಡೆಗಳಲ್ಲಿ ಬಿಜೆಪಿಯ ನಾಯಕರುಗಳು ಉತ್ಸಾಹದಿಂದ ಭಾಗಿಯಾಗಲೇ ಇಲ್ಲ. ಕಾರ್ಯಕರ್ತರಲ್ಲೂ ಬಿಜೆಪಿಯು ಗೆಲ್ಲಬೇಕೆಂಬ ಹುಮ್ಮಸ್ಸು ಕಾಣುತ್ತಲೇ ಇರಲಿಲ್ಲ.'</p>
<p>ಚುನಾವಣಾ ಪ್ರಚಾರದ ಸಮಯದಲ್ಲಿ ಹಿರಿಯ ಟಿವಿ ಪತ್ರಕರ್ತರಾದ ರಾಜದೀಪ್ ಸರ್‍ದೇಸಾಯಿಯವರು ವಾಜಪೇಯಿಯವರೊಡನೆ ಚುನಾವಣಾ ಸುದ್ದಿಯನ್ನು ಕವರ್ ಮಾಡುತ್ತಿದ್ದರು. ಒಂದು ಸಂದರ್ಶನದಲ್ಲಿ ಇಂಡಿಯಾ ಶೈನಿಂಗ್ ಬಗ್ಗೆ ವಾಜಪೇಯಿಯವರನ್ನು ಪ್ರಶ್ನಿಸಿದಾಗ ಹೀಗೆ ಉತ್ತರ ಕೇಳಿಬಂತು, 'ನಮ್ಮ ದೇಶದ ಕೆಲವು ಭಾಗಗಳು ಹೇಗಿವೆಯೆಂದರೆ, ಅಲ್ಲಿ ಇಂಡಿಯಾ ಶೈನಿಂಗ್ ಆಗುತ್ತಲೇ ಇಲ್ಲ.' ಇಂಡಿಯಾ ಶೈನಿಂಗ್‍ನಿಂದ ಕೆಲಸ ಆಗುವುದಿಲ್ಲ ಎಂದು ವಾಜಪೇಯಿಯವರಿಗೆ ಚುನಾವಣೆಗಿಂತ ಮುಂಚೆಯೆ ಅನ್ನಿಸತೊಡಗಿತು.</p>
<p>2004ರ ಚುನಾವಣೆಗಳಲ್ಲಿ ಕಾಂಗ್ರೆಸ್ ಮತ್ತು ಅದರ ಮಿತ್ರ ಪಕ್ಷಗಳಿಗೆ 217 ಸೀಟುಗಳು ಸಿಕ್ಕಿದವು. ಕಾಂಗ್ರೆಸ್ಸಿನ ಗ್ರಾಫ್ 114 ರಿಂದ 145ಕ್ಕೆ ಏರಿತ್ತು. ಲೆಫ್ಟ್ ಪಾರ್ಟಿಗಳಿಗೆ ಎಂದಿಗಿಂತಲೂ ಹೆಚ್ಚು ಅಂದರೆ 62 ಸೀಟುಗಳು ದಕ್ಕಿದ್ದವು. ಸಮಾಜವಾದಿ ಪಕ್ಷಕ್ಕೆ ಉತ್ತರ ಪ್ರದೇಶದ ಸಮೇತ ಒಟ್ಟು 35 ಸೀಟುಗಳು ಹಾಗೇ ಎನ್‍ಡಿಎಗೆ ಕೇವಲ 187 ಸೀಟುಗಳು ಸಿಕ್ಕಿದ್ದವು. ಬಿಜೆಪಿಗೆ 1999ರ 182 ಸೀಟುಗಳಿಗೆ ಪ್ರತಿಯಾಗಿ ಕೇವಲ 138 ಸೀಟುಗಳು ಮಾತ್ರ ದೊರೆತಿದ್ದವು. ವಾಜಪೇಯಿಯವರು ತಮ್ಮ ಲಖ್ನೌ ಸೀಟು ಗೆದ್ದಿದ್ದರು. ಅವರಿಗೆ ಹತ್ತಿರ ಹತ್ತಿರ ಮೂರು ಲಕ್ಷದಷ್ಟು ಓಟುಗಳು ಬಂದಿದ್ದವು. ಈ ಚುನಾವಣೆಯಲ್ಲಿ ಹಿರಿಯ ವಕೀಲರಾದ ರಾಮ್ ಜೇಠ್ಮಲಾನಿಯವರು ವಾಜಪೇಯಿಯವರ ವಿರುದ್ಧ ನಿಂತಿದ್ದರು. ನಂತರದ ದಿನಗಳಲ್ಲಿ ಇದೇ ಜೇಠ್ಮಲಾನಿಯವರನ್ನು ಬಿಜೆಪಿಯು ರಾಜಸ್ತಾನದಿಂದ ಗೆಲ್ಲಿಸಿ ಸಂಸದರನ್ನಾಗಿಸಿ ರಾಜ್ಯ ಸಭೆಗೆ ಕಳಿಸಿತ್ತು.</p>
<p>ಬಿಜೆಪಿಯ ಕನಸುಗಳು ನುಚ್ಚು ನೂರಾದವು. ಕೇವಲ ಕನಸು ಕಾಣುವುದರಿಂದ ಏನೂ ಪ್ರಯೋಜನವಾಗುವುದಿಲ್ಲವೆಂದು ಇದರಿಂದ ಅರಿವಾಗಿತ್ತು. ಆಗ ಪ್ರಮೋದ್ ಮಹಾಜನ್ ಹಾಗೂ ಅವರ ಟೀಮಿನವರು ಆಡ್ವಾಣಿಯವರ ಈ ಸ್ವಪ್ನವನ್ನು ಬಹಳ ಪ್ರಚಾರ ಮಾಡಿದರು. ಮೊದಲ ಬಾರಿ ಚುನಾವಣೆಯಲ್ಲಿ ಸೋಶಿಯಲ್ ಮೀಡಿಯಾವನ್ನು ಬಿಜೆಪಿ ಹೆಚ್ಚು ಬಳಸಿಕೊಂಡಿತು. ಪ್ರಮೋದ್ ಮಹಾಜನರ ಮನೆಯನ್ನೇ 'ವಾರ್‍ರೂಂ' ಮಾಡಲಾಗಿತ್ತು. ಡಜನ್‍ಗಟ್ಟಳೆ ಜನರ ಟೀಮು ಹಗಲುರಾತ್ರಿ ನಿರಂತರ ಶ್ರಮಿಸಿದರು. ವಾಜಪೇಯಿಯವರ ಸಂದೇಶವನ್ನು ರೆಕಾರ್ಡ್ ಮಾಡಿ ಎಲ್ಲರ ಫೋನುಗಳಿಗೆ ಕಳುಹಿಸಲಾಗುತ್ತಿತ್ತು, 'ನಾನು ವಾಜಪೇಯಿ ಮಾತಾಡುತ್ತಿದ್ದೇನೆ....'</p>
<p>'ನಮ್ಮ ಗೆಲುವಿನ ಬಗ್ಗೆ ವಿರೋಧ ಪಕ್ಷದವರಿಗೂ ಯಾವುದೇ ಅನುಮಾನವಿಲ್ಲ. ಅವರುಗಳಿಗಿರುವ ಸಂದೇಹ ಒಂದೇ. ಎಷ್ಟು ಅಂತರದಿಂದ ಗೆಲ್ಲುತ್ತೇವೆ ಎಂದು ಮತ್ತು ಸೀಟುಗಳ ಸಂಖ್ಯೆ ಎಷ್ಟು ಹೆಚ್ಚಾಗಬಹುದೆಂದು....?' ಎಂದು ಆಡ್ವಾಣಿಯವರು ಭಾರತ ಉದಯಯಾತ್ರೆಯ ಸಂದರ್ಭದಲ್ಲಿ ಹೋದೆಡೆಯಲ್ಲೆಲ್ಲ ಹೇಳುತ್ತಿದ್ದರು. ಶೈನಿಂಗ್ ಇಂಡಿಯಾ ಘೋಷವಾಕ್ಯ ಕೆಲಸ ಮಾಡುತ್ತಿದೆ ಎಂದು ಬಿಜೆಪಿಯು ಭಾವಿಸಿತ್ತು. ಚುನಾವಣಾ ಪ್ರಚಾರದ ಸಮಯದಲ್ಲಿ ನಾನು ವಾಜಪೇಯಿಯವರನ್ನು ಅನೌಪಚಾರಿಕವಾಗಿ ಮಾತಾಡಿಸಿದೆ. ರಾಜದೀಪ ಸರ್‍ದೇಸಾಯಿಯವರ ಹತ್ತಿರ ಏನು ಹೇಳಿದ್ದರೋ ಅದನ್ನೇ ನನ್ನ ಬಳಿಯೂ ಹೇಳಿದರು. 'ಇಡೀ ದೇಶದಲ್ಲಿ ಶೈನಿಂಗ್ ಇಂಡಿಯಾದ ಪ್ರಭಾವವಾಗುತ್ತಿದೆ ಎಂದು ನನಗನ್ನಿಸುತ್ತಿಲ್ಲ.' ಪುನಃ ನಮ್ಮ ಸರ್ಕಾರ ಅಧಿಕಾರಕ್ಕೆ ಬರುವುದಿಲ್ಲ ಎಂದು ಅವರಿಗೆ ಅನ್ನಿಸತೊಡಗಿತ್ತು. ಆಂಧ್ರದ ವಿಧಾನಸಭಾ ಚುನಾವಣೆಯಲ್ಲಿ ಬಿಜೆಪಿಯ ಮಿತ್ರಪಕ್ಷವಾದ ತೆಲುಗು ದೇಶಂ ಹೀನಾಯ ಸೋಲು ಅನುಭವಿಸಿತ್ತು. ಮುಖ್ಯಮಂತ್ರಿ ಚಂದ್ರಬಾಬು ನಾಯ್ಡುರವರ ಪಾರ್ಟಿಯು ಸಂಪೂರ್ಣ ಗುಡಿಸಿಕೊಂಡು ಹೋಗಿತ್ತು. ಆಗಲೇ ಅವರಿಗೆ ಕೇಂದ್ರದಲ್ಲಿ ನಮ್ಮ ಸರ್ಕಾರ ಬರುವುದಿಲ್ಲವೆಂಬ ಭಾವನೆ ಮೂಡಿ ಬಿಟ್ಟಿತ್ತು.</p>
<p>ದೇಶದ ದೊಡ್ಡ ನಗರಗಳಲ್ಲಿ ಕಾಂಗ್ರೆಸ್ಸಿಗೆ ಜಯ ಲಭಿಸಿತ್ತು. ದೆಹಲಿಯ ಏಳು ಸೀಟುಗಳಲ್ಲಿ ಆರು ಸೀಟುಗಳನ್ನು ಅದು ವಶಪಡಿಸಿಕೊಂಡಿತ್ತು. ವಾಜಪೇಯಿ ಸರ್ಕಾರದ ಪೆಟ್ರೋಲಿಯಂ ಮಂತ್ರಿ ರಾಮ್‍ನಾಯಕರು ಉತ್ತರ ಮುಂಬೈನ ಸೀಟನ್ನು ಸಿನಿಮಾ ನಟ ಗೋವಿಂದನಿಂದ ಸೋತಿದ್ದರು. ಬಿಜೆಪಿಯ ಕೋಟೆ ಎಂದು ಬಿಂಬಿತವಾಗಿದ್ದ ಗುಜರಾತಿನಲ್ಲಿ ಪಾರ್ಟಿಯು ಅರ್ಧಕ್ಕಿಂತ ಹೆಚ್ಚು ಸೀಟುಗಳನ್ನು ಕಳೆದುಕೊಂಡಿತ್ತು. ಎರಡು ವರ್ಷಗಳ ಹಿಂದೆ ನಡೆದ ದಂಗೆಯ ನಂತರ ಗುಜರಾತಿನಲ್ಲಿ ಪಾರ್ಟಿಯು ಮತ್ತೆ ಗೆದ್ದು ನರೆಂದ್ರಮೋದಿ ನೇತೃತ್ವದಲ್ಲಿ ಸರ್ಕಾರವನ್ನು ರಚಿಸಿತ್ತು. ಗುಜರಾತಿನಲ್ಲಿ ದಂಗೆಯ ಕಾರಣದಿಂದ ಪಾರ್ಟಿಯು ಸೋತಿತು ಎಂದು ನಂತರ ವಾಜಪೇಯಿಯವರು ಅಂದುಕೊಂಡರು.</p>
<p>ವಾಜಪೇಯಿಯವರ ಸಹವರ್ತಿಯಾಗಿದ್ದ ಸುಧೀಂದ್ರ ಕುಲಕರ್ಣಿ ಹೇಳುತ್ತಾರೆ, 'ಹಿಂದುತ್ವದ ದಾರಿಯನ್ನು ಬಿಟ್ಟು ಬಿಟ್ಟಿದ್ದರಿಂದ ಬಿಜೆಪಿಯು ಸೋತಿತು ಎಂದು ಸಂಘ ಪರಿವಾರದ ಗುಂಪೊಂದು 2004ರ ಚುನಾವಣೆಗಳಲ್ಲಿ ಬಿಜೆಪಿ ಸೋತನಂತರ ಹೇಳಿತು. ಹಿಂದುತ್ವದ ವಿಚಾರಧಾರೆಯನ್ನು ಬಲವಾಗಿ ಎತ್ತಿ ಹಿಡಿಯದೆ, ಅದರ ದಾರಿಯಲ್ಲಿ ಮುಂದುವರೆಯದೆ ಆಡ್ವಾಣಿಯವರು ಈ ಸೋಲಿಗೆ ಮುಖ್ಯ ಕಾರಣರಾದರು ಎಂದು ಆಡ್ವಾಣಿಯವರ ಮೇಲೆ ಗೂಬೆ ಕೂರಿಸಲಾಯಿತು. ಆಗೆಲ್ಲ ಬೇರೊಂದು ರಾಜಕೀಯ ಪಕ್ಷವನ್ನು ಹುಟ್ಟುಹಾಕುವ ವಿಚಾರ ಸಂಘದಲ್ಲಿ ಮೂಡಿ ಬಂದಿತ್ತು. ಸಂಘದ ಹರಿದ್ವಾರದ ಬೈಠಕ್‍ನಲ್ಲಿ ಈ ವಿಷಯ ಚರ್ಚೆಯಾಯಿತು. ನಾನೂ ಕೂಡ ಅಲ್ಲಿದ್ದೆ. ಅಂದೂ ಕೂಡ ಎಲ್ಲರೂ ಆಡ್ವಾಣಿ ವಿರುದ್ಧ ಮಾತಾಡುತ್ತಿದ್ದರು. ವಿಶ್ವಹಿಂದು ಪರಿಷತ್ತಂತೂ ಆಡ್ವಾಣಿಯವರ ವಿರುದ್ಧ ಕತ್ತಿ ಹಿಡಿದು ಹೋರಾಟಕ್ಕೇ ನಿಂತಿತ್ತು. ಬಿಜೆಪಿಯ ಹಿರಿಯ ನಾಯಕರೇ ಆಗಲಿ ವಾಸ್ತವವನ್ನು ಸರಿಯಾಗಿ ತಿಳಿಯದೇ ಹೋದದ್ದು ದೌರ್ಭಾಗ್ಯವೇ ಸರಿ.'</p>
<p>ಪಾರ್ಟಿಯ ಬಳಿ ವ್ಯಕ್ತಿಯೂ ಇದ್ದಾನೆ. ವಿಕಾಸವೂ ಇದೆ. ಆದರೆ ವಿಚಾರಧಾರೆ ಮಾತ್ರ ಇಲ್ಲ ಎಂದು ಸಂಘವು ಚುನಾವಣೆಯಲ್ಲಿ ಬಿಜೆಪಿಯು ಸೋತ ನಂತರ ಹೇಳಿತು. ವಾಜಪೇಯಿಯವರನ್ನೇ ಗುರಿಯಾಗಿಟ್ಟುಕೊಂಡು ಈ ಮಾತು ಹೇಳಲಾಗಿತ್ತು. ಅಂದರೆ ವಾಜಪೇಯಿಯೆಂಬ ವ್ಯಕ್ತಿಯಿರುವುದೇನೋ ನಿಜ, ಆದರೆ ಅವರಲ್ಲಿ ವಿಚಾರಧಾರೆಯಿಲ್ಲ ಎಂಬುದೇ ಇದರ ಗೂಢಾರ್ಥವಾಗಿತ್ತು. 2005ರ ಡಿಸೆಂಬರ್‍ನಲ್ಲಿ ತಮ್ಮ ಜನ್ಮದಿನ ನಡೆದು ಐದು ದಿನಗಳಾದ ನಂತರ ಅಂದರೆ ಡಿಸೆಂಬರ್ 30ರಂದು ಮುಂಬಯಿಯಲ್ಲಿ ವಾಜಪೇಯಿಯವರು ಸಕ್ರಿಯ ರಾಜಕಾರಣದಿಂದ ಹಿಂದೆ ಸರಿಯುವ ನಿರ್ಧಾರ ಮಾಡಿದರು. ಆದರೆ ಅವರು ಹಿಂದೂಸ್ತಾನದ ರಾಜಕಾರಣದಲ್ಲಿ ಎಲ್ಲರಿಗಿಂತ ಜನಪ್ರಿಯ ರಾಜಕಾರಣಿಯಾಗಿದ್ದರು. 2007ರ ಇಂಡಿಯಾ ಟುಡೆ ಪತ್ರಿಕೆಯು ಒಂದು ಸರ್ವೇ ಮಾಡಿತು. ಅದರಲ್ಲೂ ವಾಜಪೇಯಿಯವರ ಜನಪ್ರಿಯತೆ ಸೋನಿಯಾ ಗಾಂಧಿ ಹಾಗೂ ಮನಮೋಹನ ಸಿಂಗ್‍ರವರಿಗಿಂತ ಹೆಚ್ಚಿತ್ತು. ಮತ್ತು ಅತಿ ಹೆಚ್ಚು ಜನರು ವಾಜಪೇಯಿಯವರೇ ಮತ್ತೆ ದೇಶದ ನಾಯಕತ್ವ ವಹಿಸಿಕೊಳ್ಳಬೇಕೆಂದು ಬಯಸಿದ್ದರು.</p>
<p>ಅವರ ವ್ಯಕ್ತಿತ್ವವನ್ನು ಅರಿಯಲು, ಚುನಾವಣೆಗಳಲ್ಲಿ ಸೋತನಂತರ ಪ್ರಧಾನಮಂತ್ರಿಯ ಸ್ಥಾನದಿಂದ ಕೊನೆಯದಾಗಿ ದೇಶವನ್ನುದ್ದೇಶಿಸಿ ಅವರು ಮಾಡಿದ ಭಾಷಣವೊಂದೇ ಸಾಕು ಬೇಕಾದಷ್ಟಾಗುತ್ತದೆ. ಅವರು ದೇಶವನ್ನು ಈ ರೀತಿ ಸಂಬೋಧಿಸಿದರು, 'ಪ್ರಿಯ ದೇಶವಾಸಿಗಳೇ.... ನನ್ನ ಪಾರ್ಟಿ ಮತ್ತು ಮಿತ್ರಕೂಟಗಳು ಚುನಾವಣೆಯಲ್ಲಿ ಸೋತಿವೆ. ಆದರೆ ಭಾರತ ಗೆದ್ದಿದೆ. ಸೋಲು ಮತ್ತು ಗೆಲುವು ಜೀವನದ ಎರಡು ಭಾಗಗಳು. ಅವುಗಳನ್ನು ಒಂದೇ ತರಹ ನೋಡಬೇಕು. ನಾವು ಅಧಿಕಾರ ಬಿಟ್ಟಿದ್ದೇವೆ, ಆದರೆ ದೇಶಸೇವೆಯ ಜವಾಬ್ದಾರಿಯನ್ನು ಬಿಟ್ಟಿಲ್ಲ. ನಾವು ಚುನಾವಣೆಯಲ್ಲಿ ಸೋತಿದ್ದೇವೆ. ಆದರೆ ದೇಶವನ್ನು ಮುನ್ನಡೆಸುವುದಕ್ಕೆ ಕಂಕಣ ಬದ್ಧರಾಗಿದ್ದೇವೆ. ಜೈ ಹಿಂದ್...!'</p>
</section>
</section>
<section class="level1 numbered" epub:type="chapter" role="doc-chapter" id="id-007">
		<h1 class="level1-title" epub:type="title"><span class="num">ಅಧ್ಯಾಯ 7</span> ಮೈತ್ರಿಕೂಟದ ಗಂಟುಗಳು</h1>
<p class="text-center">ಬಾಕಿಯಿದೆ ಆಹುತಿ. ಯಜ್ಞ ಅರ್ಧ ಮುಗಿದಿದೆ<br /> ನಮ್ಮವೇ ವಿಘ್ನಗಳು ಮುತ್ತಿಕೊಂಡವು<br /> ಅಂತಿಮ ಜಯಕಾಗಿ ವಜ್ರ ತಯಾರಿಸಲು<br /> ನವ ದಧೀಚಿಯ ಮೂಳೆಗಳನು ಕರಗಿಸೋಣ<br /> ಬಾ..ಮತ್ತೆ ದೀಪ ಹಚ್ಚೋಣ</p>
<p>2004ರ ಸಾರ್ವತ್ರಿಕ ಚುನಾವಣೆಗಳ ಫಲಿತಾಂಶ ಬಂದಾಗ ಸಾಕಷ್ಟು ರಾಜಕೀಯ ಪಂಡಿತರು ಎನ್‍ಡಿಎ ಅಧಿಕಾರಕ್ಕೆ ಇನ್ನು ಬರಲಾರದು ಎಂದು ಭಾವಿಸಿರಲಿಲ್ಲ. ಇದಕ್ಕೆ ಕಾರಣ ವಾಜಪೇಯಿಯವರ ಸಮರ್ಥ ನಾಯಕತ್ವ. ಎಲ್ಲಕ್ಕಿಂತ ಬಹಳ ಮುಖ್ಯವಾಗಿ ಎಲ್ಲರನ್ನೂ ಹೊಂದಿಸಿಕೊಂಡು ಜೊತೆ ಕರೆದೊಯ್ಯುವ ಕುಶಾಗ್ರಮತಿತ್ವ. ಸತತ ಆರು ವರ್ಷಗಳೂ ವಾಜಪೇಯಿಯವರು ಅತಿ ದೊಡ್ಡ ಸಮ್ಮಿಶ್ರ ಸರ್ಕಾರವನ್ನು ಸುಲಲಿತವಾಗಿ ನಡೆಸಿದ್ದರು. ಯಾವತ್ತೂ ಅವರು ಮಿತ್ರಪಕ್ಷಗಳ ಜೊತೆ ತಮ್ಮ ಪಕ್ಷದ ರಾಜಕೀಯ ಅಜೆಂಡಾವನ್ನು ಬಲವಂತವಾಗಿ ಹೇರುವ ಪ್ರಯತ್ನ ಮಾಡಲಿಲ್ಲ. ಆದರೆ ಈ ಪ್ರಯಾಣ ಅಷ್ಟು ಸುಲಭದ್ದಾಗಿರಲಿಲ್ಲ. ರಾಜಕಾರಣದ ಸಮುದ್ರದಲ್ಲಿ ವಾಜಪೇಯಿಯವರು ತಮ್ಮ ನಾವೆಯನ್ನು ಹೇಗೆ ನಡೆಸಿ ದಡಸೇರಿಸಿದರು! ಇದನ್ನು ತಿಳಿಯುವುದು ಅತಿ ರೋಚಕವಾಗಿದೆ. ಸಮ್ಮಿಶ್ರ ಸರ್ಕಾರವನ್ನು ನಡೆಸುವಾಗ ಅವರಿಗೆ ಕಪ್ಪೆಗಳನ್ನು ತಕ್ಕಡಿಗೆ ಹಾಕಿ ತೂಗಿದ ಅನುಭವವಾಗಿದ್ದಿರಬಹುದು.</p>
<p>1998ರ ಮಾರ್ಚ್ 28ರಂದು ವಾಜಪೇಯಿಯವರು ವಿಶ್ವಾಸಮತ ಮಂಡಿಸಿದರು. ಆಗ 1996ರಂತೆ ಪರಿಸ್ಥಿತಿಗಳು ಇರಲಿಲ್ಲ. ವಾಜಪೇಯಿಯವರ ಬಳಿ ಬಹುಮತವಿತ್ತು. ಆದರೆ ಈ ಸರ್ಕಾರ ಒಂದು ರೀತಿಯ ದಿನಗೂಲಿ ಸರ್ಕಾರದಂತಿತ್ತು. ಪ್ರತಿದಿನ ಹೊಸ ಹೊಸ ಸಂಕಟಗಳು, ಯಾವುದಾದರೂ ಒಂದಲ್ಲ ಒಂದು ಪೊಲಿಟಿಕಲ್ ಡ್ರಾಮಾ ನಡೆದೇ ಇರುತ್ತಿತ್ತು. ಒಮ್ಮೆ ಮಮತಾಬ್ಯಾನರ್ಜಿ, ಒಮ್ಮೆ ಜಯಲಲಿತಾ, ಮತ್ತೊಮ್ಮೆ ಮಾಯಾವತಿ ಪ್ರತಿದಿನ ಒಬ್ಬರಲ್ಲ ಒಬ್ಬರು ಮುನಿಸಿಕೊಳ್ಳುವುದು, ಇವರು ಅವರನ್ನು ಸಮಾಧಾನಪಡಿಸುವುದು ನಡೆದೇ ಇರುತ್ತಿತ್ತು. ಜಸವಂತ್‍ಸಿಂಹ, ಜಾರ್ಜ್ ಫರ್ನಾಂಡಿಸ್ ಮತ್ತು ಪ್ರಮೋದ್ ಮಹಾಜನ್‍ರವರು ಇವೇ ಎಕ್ಸರ್‍ಸೈಜಿನಲ್ಲಿ ತೊಡಗಿರುತ್ತಿದ್ದರು. ಆಗ ರಾಷ್ಟ್ರಪತಿಗಳಾಗಿದ್ದ ಕೆ.ಆರ್. ನಾರಾಯಣನ್‍ರವರೂ ಕೂಡ ಎನ್‍ಡಿಎ ಎಂದರೆ ಸಾಕು ಮುಖ ಗಂಟಿಟ್ಟುಕೊಂಡೇ ಇರುತ್ತಿದ್ದರು.</p>
<p>ಹಿಂದೂಸ್ತಾನದ ರಾಜಕಾರಣದಲ್ಲಿ 1998ರ ವರ್ಷವನ್ನು ಮುಖ್ಯವಾದ ವರ್ಷವೆಂದು ಪರಿಗಣಿಸಲಾಗುವುದು. ಒಂದೆಡೆ ವಾಜಪೇಯಿಯವರು ದೇಶದ ಚುಕ್ಕಾಣಿ ಹಿಡಿದಿದ್ದರು. ಮತ್ತೊಂದೆಡೆ ಸೋನಿಯಾ ಗಾಂಧಿಯವರು ಕಾಂಗ್ರೆಸ್ಸಿನ ಚುಕ್ಕಾಣಿ ಹಿಡಿದಿದ್ದರು. ಮಾಜಿ ಪ್ರಧಾನಿ ರಾಜೀವ್‍ಗಾಂಧಿಯವರ ಹತ್ಯೆಯ ನಂತರ 1991ರಿಂದ ಹಿಡಿದು ಇಲ್ಲಿನ ತನಕ ಅವರು ತನ್ನನ್ನು ತಾನು ಮನೆಯ ಮಟ್ಟಿಗೆ ಸೀಮಿತಗೊಳಿಸಿಕೊಂಡಿದ್ದರು. ಸಕ್ರಿಯ ರಾಜಕಾರಣಕ್ಕೆ ಬರಲು ಹಿಂದು ಮುಂದು ನೋಡುತ್ತಿದ್ದರು. ಒಂದು ವೇಳೆ ಅವರು ಅಂದೇ ರಾಜಕಾರಣಕ್ಕೆ ಬಂದಿರುತ್ತಿದ್ದಿದ್ದರೆ ಬಹುಶಃ 1991ರಲ್ಲೇ ಪ್ರಧಾನಮಂತ್ರಿಯಾಗಿ ಬಿಡುತ್ತಿದ್ದರು. ಆದರೆ ಅವರು ರಾಜಕಾರಣವನ್ನು ಒಲ್ಲೆ ಎಂದಿದ್ದಕ್ಕೆ ನರಸಿಂಹರಾವ್‍ರವರು ಪ್ರಧಾನಿಯಾದರು. ಆಗ ಯಾರೂ ಕೂಡ ಸೋನಿಯಾರ ವಿದೇಶೀ ಮೂಲವನ್ನು ಕೆದಕಲು ಹೋಗುತ್ತಿರಲಿಲ್ಲ. ಕಾಂಗ್ರೆಸ್ಸನ್ನು ಮತ್ತೆ ಕಟ್ಟುವ ಜವಾಬ್ದಾರಿ ಸೋನಿಯಾರವರ ಎದುರಿಗಿತ್ತು. ಇದಕ್ಕಿದ್ದ ಒಂದೇ ದಾರಿಯೆಂದರೆ ವಾಜಪೇಯಿ ಸರ್ಕಾರವನ್ನು ಬೀಳಿಸುವುದು. ಇದಕ್ಕೆ ಕುಮ್ಮಕ್ಕು ಕೊಟ್ಟವರೆಂದರೆ ಜಯಲಲಿತಾ ಮತ್ತು ಅವರ ಮಿತ್ರರಾದ ಸುಬ್ರಹ್ಮಣ್ಯಂಸ್ವಾಮಿಯವರು. ಏನೇ ಆಗಲಿ ಎನ್‍ಡಿಎ ಸರ್ಕಾರವನ್ನು ಬೀಳಿಸಬೇಕು ಹಾಗೂ ಕಾಂಗ್ರೆಸ್ಸಿನ ಸಹಾಯವಿಲ್ಲದೇ ಸಾಧ್ಯವಾಗದ ಮತ್ತೊಂದು ಪರ್ಯಾಯ ಸರ್ಕಾರದ ರಚನೆಯಾಗಬೇಕು ಎಂಬುದು ಸ್ವಾಮಿಯವರ ಮನೋಇಂಗಿತವಾಗಿತ್ತು. ಸೋನಿಯಾ ಮತ್ತು ಜಯಲಲಿತಾರವರ ನಡುವಿನ ಸ್ನೇಹ ಅಷ್ಟು ಚೆನ್ನಾಗಿರಲಿಲ್ಲ. ಇದನ್ನು ರಿಪೇರಿ ಮಾಡಲು ಸ್ವಾಮಿಯವರು ಒಂದು ಚಹಾ ಪಾರ್ಟಿ ಏರ್ಪಡಿಸಿದರು. ಅಂದು ಸೋನಿಯಾ, ಜಯಲಲಿತಾ ಅಲ್ಲದೆ ಮಾಯಾವತಿಯನ್ನೂ ಕರೆದರು. ಈ ಚಹಾ ಬಟ್ಟಲು ರಾಜಕೀಯದಲ್ಲಿ ಒಂದು ಬಿರುಗಾಳಿಯನ್ನೇ ಎಬ್ಬಿಸಿತು.</p>
<p>ಎಐಡಿಎಂಕೆಯ ಪ್ರಧಾನ ಕಾರ್ಯದರ್ಶಿಯಾದ ಜೆ. ಜಯಲಲಿತಾರವರು 1999ರ ಮಾರ್ಚ್ 26ರಿಂದ ಮಾರ್ಚ್ 30ರವರೆಗೆ ದೆಹಲಿಯಲ್ಲೇ ಇದ್ದು ಪರಿಸ್ಥಿತಿಯ ಅಧ್ಯಯನ ಮಾಡುತ್ತಿದ್ದರು. ಆಗ ಅವರು ನೌಕಾಪಡೆಯ ಪ್ರಮುಖರಾದ ವಿಷ್ಣು ಭಾಗವತರ ಪದಚ್ಯುತಿಯನ್ನೆ ಮುಖ್ಯ ಹಗರಣ ಮಾಡಿದರು. ಅವರು ಬಿಜೆಪಿಯನ್ನು ಉತ್ತೇಜಿಸುತ್ತಿದ್ದರು. 1998ರ ಡಿಸೆಂಬರ್ 30ರಂದು ವಾಜಪೇಯಿ ಸರ್ಕಾರವು ನೌಕಾಪಡೆಯ ಮುಖ್ಯಸ್ಥರಾದ ಅಡ್ಮಿರಲ್ ವಿಷ್ಣು ಭಾಗವತರನ್ನು ದೇಶದ ಸುರಕ್ಷತೆಯ ಕಾರಣನೀಡುತ್ತಾ ಪದಚ್ಯುತಿಗೊಳಿಸಿತು. ನಾಗರಿಕ ಹಕ್ಕಿನ ಆದೇಶಗಳ ಅವಹೇಳನ ಮಾಡಿದ್ದರೆಂಬ ಆರೋಪ ವಿಷ್ಣು ಭಾಗವತರ ಮೇಲಿದ್ದುದರಿಂದ ಅವರನ್ನು ಉಚ್ಛಾಟಿಸಲಾಯಿತು. ತಮ್ಮ ಡೆಪ್ಯುಟಿಯ ನಿಯುಕ್ತಿ ಕುರಿತಂತೆ ಭಾಗವತರಿಗೂ ಅವತ್ತಿನ ರಕ್ಷಣಾಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರವರಿಗೂ ಜಗಳವಾಗಿತ್ತು. ಸೈನ್ಯದ ಇತಿಹಾಸದಲ್ಲೇ ಸೇನೆಯ ಮುಖ್ಯಸ್ಥರೊಬ್ಬರನ್ನು ಉಚ್ಛಾಟಿಸಿದ್ದು ಇದೇ ಮೊದಲಾಗಿತ್ತು. ಅಡ್ಮಿರಲ್ ಭಾಗವತರ ವಕೀಲೆ ಪತ್ನಿಯಾದ ನೀಲೋಫರ್‍ರವರು ಸಾಂಪ್ರದಾಯಿಕ ಹಿನ್ನೆಲೆ ಇಟ್ಟುಕೊಂಡು ಸರ್ಕಾರವು ಈ ರೀತಿ ಮಾಡಿದೆ ಎಂದು ಆರೋಪಿಸಿದ್ದರು. ರಕ್ಷಣಾ ಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರವರು ಕೂಡಲೇ ಮಂತ್ರಿಸ್ಥಾನವನ್ನು ತ್ಯಜಿಸಬೇಕು ಅಥವಾ ಅವರನ್ನು ಸಚಿವಾಲಯದಿಂದ ಹೊರಗಿಡಬೇಕು ಮತ್ತು ಪ್ರಧಾನಮಂತ್ರಿಗಳು ಈ ಹಗರಣದ ಬಗ್ಗೆ ತನಿಖೆ ನಡೆಸಲು ಸಂಯುಕ್ತ ಸಂಸದೀಯ ಸಮಿತಿಗೆ ಆದೇಶಿಸಬೇಕು ಎಂದು ಜಯಲಲಿತಾರವರು ಪಟ್ಟು ಹಿಡಿದರು. ಆದರೆ ಆಕೆಯ ನಿಜವಾದ ಬೇಡಿಕೆಗಳೇ ಬೇರೆ ಇದ್ದವು. ಅವನ್ನು ಎಂದೂ ಬಹಿರಂಗ ಪಡಿಸಲಿಲ್ಲ.</p>
<p>ಹಿರಿಯ ಪತ್ರಕರ್ತರಾದ ಕಲ್ಯಾಣಿ ಶಂಕರರು ಪ್ರಧಾನಮಂತ್ರಿಗಳ ಕಾರ್ಯಾಲಯದಲ್ಲಿ ಒಂದು ಫೈಲನ್ನು ನೋಡಿದರು. ಉನ್ನತ ಅಧಿಕಾರಿಯೊಬ್ಬರು ಅವರಿಗೆ ಈ ಫೈಲನ್ನು ತೋರಿಸಿದ್ದರು. ಆ ಫೈಲಿನಲ್ಲಿ ತಮಿಳುನಾಡಿನ ಮುಖ್ಯಮಂತ್ರಿಯಾದ ಜಯಲಲಿತಾರವರು ಬರೆದ ಪತ್ರವೊಂದು ಇತ್ತು. ಅದರಲ್ಲಿ ಅವರ ನಾಲ್ಕು ಬೇಡಿಕೆಗಳ ಉಲ್ಲೇಖವಿತ್ತು. ಏನಾದರೂ ಬೇಡಿಕೆಗಳನ್ನು ಈಡೇರಿಸದಿದ್ದರೆ ಕೊಟ್ಟಿರುವ ಬೆಂಬಲ ವಾಪಸ್ಸು ಪಡೆಯಲಾಗುವುದೆಂದು ಆ ಪತ್ರದಿಂದ ಸ್ಪಷ್ಟವಾಗಿ ಅರ್ಥವಾಗುತ್ತಿತ್ತು. ಈ ವಿಚಾರ ಪತ್ರಿಕೆಗಳಲ್ಲಿ ಪ್ರಕಟವಾಯಿತು. ಅದೇ ಸಂಜೆ ರಾಷ್ಟ್ರಪತಿ ಭವನದಲ್ಲಿ ಯಾವುದೋ ಒಂದು ಕಾರ್ಯಕ್ರಮದಲ್ಲಿ ವಾಜಪೇಯಿಯವರು ಹಾಗೂ ಕಲ್ಯಾಣಿ ಶಂಕರರ ಮುಖಾಮುಖಿ ಭೇಟಿಯಾಯಿತು. ತಮ್ಮ ಸ್ಟೋರಿ ಸರಿಯಿಲ್ಲ ಎಂದು ವಾಜಪೇಯಿಯವರು ನಗುತ್ತ ನುಡಿದರು.</p>
<p>ವಾಜಪೇಯಿ ಸರ್ಕಾರದಲ್ಲಿ ಎಲ್ಲಾ ಆಗುಹೋಗುಗಳನ್ನು ನಿಭಾಯಿಸುತ್ತಿದ್ದವರು ಎಂದರೆ ಪ್ರಮೋದ್ ಮಹಾಜನ್. ಜಯಲಲಿತಾರೊಡನೆ ಮಾತಾಡುವ ಜವಾಬ್ದಾರಿ ಜಸವಂತ್‍ಸಿಂಹ ಮತ್ತು ಪ್ರಮೋದ್ ಮಹಾಜನ್‍ರದಾಗಿತ್ತು. ಜಯಲಲಿತಾ ತುಂಬಾ ಕಪಟಿಯಂತೆ ಕಾಣುತ್ತಿದ್ದಾರೆ, ಬೆಂಬಲ ಹಿಂತೆಗೆದುಕೊಳ್ಳುವ ನಿರ್ಧಾರ ಆಕೆ ಖಂಡಿತ ಮಾಡುವುದಿಲ್ಲ ಎಂದು ಅವರಿಬ್ಬರಿಗೂ ಅನ್ನಿಸತೊಡಗಿತು.</p>
<p>ಗೋವಾದಲ್ಲಿನ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಗೆ ಮುಂಚೆ ಏಪ್ರಿಲ್ 5ರಂದು ನಡೆದ ಕ್ಯಾಬಿನೆಟ್ ಸಭೆಯಲ್ಲಿ ಜಯಲಲಿತಾರ ಎಲ್ಲಾ ಬೇಡಿಕೆಗಳನ್ನು ತಿರಸ್ಕರಿಸಲಾಯಿತು. ಅಂದು ಎಐಡಿಎಂಕೆಯ ಇಬ್ಬರು ಕೇಂದ್ರೀಯ ಮಂತ್ರಿಗಳಾದ ಎಂ. ತಂಬಿದೊರೈ ಮತ್ತು ಎಂ.ಆರ್. ಜನಾರ್ಧನಂರವರು ಚೆನ್ನೈನಲ್ಲಿದ್ದರು. ಕ್ಯಾಬಿನೆಟ್ಟಿನ ನಿರ್ಧಾರದಿಂದ, ವಾಜಪೇಯಿಯವರು ಜಯಲಲಿತಾರಿಗೆ ಜವಾಬು ಕೊಡಲಿ ಎಂದು ಬಯಸುತ್ತಿದ್ದ ಬಿಜೆಪಿಯ ಉಗ್ರ ಪಕ್ಷನಿಷ್ಠ ಸದಸ್ಯರಿಗೆ ಬಲ ಬಂತು. ಎರಡು ದಿನಗಳ ಹಿಂದೆ 'ಜಯಲಲಿತಾರವರು ಕೇಂದ್ರಸರ್ಕಾರದೊಡನೆ ಸ್ಪಂದಿಸಲಿಲ್ಲವೆಂದರೆ ಬೇಕಾದರೆ ಕೊಟ್ಟಿರುವ ಬೆಂಬಲ ವಾಪಸ್ಸು ಪಡೆದುಕೊಂಡುಬಿಡಲಿ' ಎಂಬ ಸಂಸದೀಯ ಕಾರ್ಯಮಂತ್ರಿಯಾದ ಕುಮಾರಮಂಗಳಂರವರ ಅಭಿಪ್ರಾಯಕ್ಕೆ ವಾಜಪೇಯಿಯವರು ಏನೂ ಪ್ರತಿಕ್ರಿಯಿಸಿರಲಿಲ್ಲ. ವಾಜಪೇಯಿಯವರು ಇದನ್ನು ಖಂಡಿಸಬೇಕೆಂದು ಎಐಡಿಎಂಕೆ ಬಯಸುತ್ತಿತ್ತು. ಇದು ಅವರ ಸ್ವಂತ ಅಭಿಪ್ರಾಯವಾಗಿದೆ ಎಂದು ಹೇಳಿ ವಾಜಪೇಯಿಯವರು ನುಣುಚಿಕೊಂಡರು. ಕುಮಾರಮಂಗಳಂರವರು ತಪ್ಪೇನೂ ಹೇಳಿಲ್ಲ ಎಂದು ಆಡ್ವಾಣಿಯವರು, ಪ್ರಮೋದ್‍ಮಹಾಜನ್ ಮತ್ತು ಬಿಜೆಪಿಯ ಅಧ್ಯಕ್ಷರಾದ ಕುಶಭಾವು ಠಾಕ್ರೆ ಹೇಳಿದರು. ಕುಮಾರಮಂಗಳಂ ತಮಿಳುನಾಡಿನವರಾಗಿದ್ದರು. ರಾಜ್ಯದ ರಾಜಕಾರಣದಲ್ಲಿ ತಮ್ಮ ಜಗಳದ ಸ್ಕೋರ್ ಮಾಡುತ್ತಿದ್ದರು. ಬಿಜೆಪಿಯ ಜೊತೆಯಲ್ಲಿರುವುದು ಬಿಟ್ಟು ಜಯಲಲಿತಾರಿಗೆ ಬೇರೆ ದಾರಿಯಿಲ್ಲ ಎಂದು ಪಾರ್ಟಿ ಬಗೆದಿತ್ತು.</p>
<p>ಕ್ಯಾಬಿನೆಟ್‍ನ ತೀರ್ಮಾನದಿಂದ ಕೋಪಗೊಂಡ ಜಯಲಲಿತಾರು ಚೆನ್ನೈನಲ್ಲಿ ಕೂಡಲೇ ಒಂದು ತುರ್ತಾದ ಸಭೆ ಕರೆದರು. ಇಬ್ಬರೂ ಮಂತ್ರಿಗಳು ರಾಜೀನಾಮೆ ನೀಡಬೇಕೆಂದು ಅಲ್ಲಿ ತೀರ್ಮಾನಿಸಲಾಯಿತು. 'ಕ್ಯಾಬಿನೆಟ್ಟಿನ ಸಭೆಯನ್ನು ತುರ್ತಾÁಗಿ ಕರೆಯುವ ತೊಂದರೆಯಿತ್ತು ಪಾರ್ಟಿಗೆ. ತನ್ನ ಇಬ್ಬರು ಮಂತ್ರಿಗಳು ದೆಹಲಿಯಲ್ಲಿರಲೇ ಇಲ್ಲ. ಈ ವಿಷಯ ಸರ್ಕಾರಕ್ಕೂ ಗೊತ್ತಿತ್ತು. ತಮ್ಮ ಬೇಡಿಕೆಗಳನ್ನು ತಿರಸ್ಕರಿಸುವುದೇ ಆ ಸಭೆಯ ಅಜೆಂಡಾ ಆಗಿತ್ತು' ಎಂದು ಜಯಲಲಿತಾರು ಹೇಳಿದರು. ಪಾರ್ಟಿಯ ಈ ಸಭೆಯಲ್ಲಿ ವಾಯಿಕೋ, ಕೆ. ರಾಮಮೂರ್ತಿ ಮತ್ತು ಎಸ್. ರಾಮದಾಸ್ ಸಹ ಇದ್ದರು. ಬಿಜೆಪಿಯ ವಿರುದ್ಧ ಈ ಸಭೆಯಲ್ಲಿ ವಿಷಕಾರಲಾಯಿತು. ಜಯಲಲಲಿತಾರು ಪ್ರಧಾನಿ ಆಗುವ ಸಂಭಾವ್ಯತೆಗಳ ಬಗ್ಗೆಯೂ ಕೂಡ ಚರ್ಚಿಸಲಾಯಿತು.</p>
<p>ಮಾರನೇ ದಿನ ಏಪ್ರಿಲ್ 6ರಂದು ಸ್ವಾಮಿಯವರು ಚೆನ್ನೈನಲ್ಲಿ ಜಯಲಲಿತಾರನ್ನು ಭೇಟಿಮಾಡಿದರು. ಕಾಂಗ್ರೆಸ್ ಈಗಲೇ ಸರ್ಕಾರವನ್ನು ಬೀಳಿಸುವ ಮೂಡ್‍ನಲ್ಲಿ ಇಲ್ಲವೆಂದು ಹೇಳಿದರು. ಅದು ಸರ್ಕಾರದ ವಿರುದ್ಧ ಅವಿಶ್ವಾಸ ನಿರ್ಣಯದ ಪ್ರಸ್ತಾಪ ಮಾಡುವುದಿಲ್ಲ. ಜಯಲಲಿತಾರವರು ಬೆಂಬಲ ವಾಪಸ್ಸು ಪಡೆವವರೆಗೂ, ಕಾಂಗ್ರೆಸ್ ಅಧ್ಯಕ್ಷರಾದ ಸೋನಿಯಾ ಗಾಂಧಿಯವರು ಯಾವುದೇ ತೀರ್ಮಾನ ಕೈಗೊಳ್ಳುವುದಿಲ್ಲ ಎಂದರು. ಸಂಸತ್ತಿನ ಅಧಿವೇಶನ ಮತ್ತೆ ಏಪ್ರಿಲ್ 15ರಿಂದ ಶುರುವಾಗಬೇಕಿತ್ತು.</p>
<p>ಬಜೆಟ್ ಅಧಿವೇಶನದ ಮೊದಲ ಭಾಗ ಸುಲಭವಾಗಿ ಜರುಗಿಹೋಯಿತು. ಜಯಲಲಿತಾರು ಬೆಂಬಲ ವಾಪಸ್ಸು ತೆಗೆದುಕೊಂಡ ನಂತರ ಬಜೆಟ್ ಅಧಿವೇಶನದ ನಡುವೆಯೇ ವಿಶ್ವಾಸಮತವನ್ನು ಸಾಬೀತು ಪಡಿಸಬೇಕೆಂದು ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರು ವಾಜಪೇಯಿಯವರಿಗೆ ಹೇಳಿದರು. ಸಾಮಾನ್ಯವಾಗಿ ಈ ರೀತಿ ಹೇಳಲೇಬಾರದು. ಏಕೆಂದರೆ ಬಜೆಟ್ ಮಂಡನೆಯೇ ಬಹುಮತಕ್ಕೆ ಸಾಕ್ಷಿಯಾಗಿರುತ್ತದೆ. ನಂತರ ನಾರಾಯಣನ್‍ರು ಹಣಕಾಸು ಮಂತ್ರಿ ಯಶವಂತ್‍ಸಿಂಹರನ್ನು ಈಗ ಬಜೆಟ್ ಅಧಿವೇಶನದ ಗತಿ ಏನು? ಬಜೆಟ್ ಪಾಸಾಗುವುದು ಹೇಗೆ? ಎಂದು ಕೇಳಿದರು. ಸರ್ಕಾರದ ಕಡೆಯಿಂದ ನಾವು ಯಾವ ಬದಲಾವಣೆಯನ್ನು ಮಾಡುವುದಿಲ್ಲ. ವಿರೋಧ ಪಕ್ಷಕ್ಕೂ ಕೂಡ ತಿದ್ದುಪಡಿ ತರಲಾಗದೇ ಇರಬಹುದು. ಬಜೆಟ್ಟು ಬಿಟ್ಟು ಚರ್ಚೆ ಮಾಡಬೇಕಾಗುವುದು ಎಂದು ಹಣಕಾಸು ಮಂತ್ರಿಗಳು ಹೇಳಿದರು. ಹಾಗೆಯೇ ಆಯಿತು ಕೂಡ. ಪ್ರಜಾಪ್ರಭುತ್ವದ ದೃಷ್ಟಿಯಿಂದ ಇದು ಒಳ್ಳೆಯ ಬೆಳವಣಿಗೆಯಾಗಿರಲಿಲ್ಲ.</p>
<p>ಸ್ವಾಮಿಯವರು ಸಂಪೂರ್ಣ ಲೆಕ್ಕಾಚಾರ ಮಾಡಿಕೊಂಡಿದ್ದರು. ಶಕ್ತಿ ಪರೀಕ್ಷೆಯಾದ ಮೇಲೆ ಸರ್ಕಾರ ಬೀಳುವುದು ನಿಶ್ಚಿತವಾಗಿದೆ ಎಂದು ಅವರು ಹೇಳಿದರು. ಎಐಎಡಿಎಂಕೆ, ರಾಷ್ಟ್ರೀಯ ಲೋಕತಾಂತ್ರಿಕ ಮೋರ್ಚಾ, ಲೆಫ್ಟ್ ಪಾರ್ಟಿಗಳು, ಕಾಂಗ್ರೆಸ್ ಮತ್ತು ಕೆಲವು ಸಣ್ಣ ಪಾರ್ಟಿಗಳು ಸೇರಿಕೊಂಡು 271 ಓಟುಗಳಾಗುತ್ತವೆ. ಆದರೆ ಅದೇ ಎನ್‍ಡಿಎ ಬಳಿ 254 ಓಟುಗಳಿವೆ. ಆಗ ಡಿಎಂಕೆ, ತೃಣಮೂಲ ಕಾಂಗ್ರೆಸ್ ಮತ್ತು ಬಿಎಸ್‍ಪಿಗಳು ಏನೂ ನಿರ್ಧರಿಸಿರಲಿಲ್ಲ. ಅವುಗಳ ಬಳಿ ಒಟ್ಟು ಸೇರಿ 16 ಸೀಟುಗಳು ಇದ್ದವು. ಅಂದರೆ ಇವರು ಸೇರಿದರೂ ಸಹ ಒಂದು ಓಟಿನಿಂದ ಸರ್ಕಾರ ಬೀಳುತ್ತಿತ್ತು. ಸಂಸತ್ತಿನ ಅಧಿವೇಶನ ಶುರುವಾಗುವುದಕ್ಕಿಂತ ಮುಂಚೆ ಬೆಂಬಲ ವಾಪಸ್ಸು ತೆಗೆದುಕೊಂಡರೆ ಮತ್ತೆ ವಾಜಪೇಯಿಯವರಿಗೆ ಬಹುಮತ ತೋರಿಸಬೇಕಾಗಿ ಬರುತ್ತದೆ ಎಂಬುದು ಸ್ವಾಮಿಯವರ ಅಭಿಪ್ರಾಯವಾಗಿತ್ತು. ಸರ್ಕಾರ ರಚಿಸುವುದೋ ಅಥವಾ ಹೊರಗಿನಿಂದ ಬೆಂಬಲ ನೀಡುವುದೋ ಎಂಬ ಸಂದಿಗ್ಧತೆಯಲ್ಲಿ ಕಾಂಗ್ರೆಸ್ಸು ಸಿಲುಕಿತ್ತು. ಸ್ವಾಮಿಯವರು ಸಿದ್ಧರಾಗಿ ಕೂತಿದ್ದರು. ವಾಜಪೇಯಿಯವರು ಅವರ ಅಧಿಕಾರಾವಧಿಯಲ್ಲಿ ತನ್ನನ್ನು ವಿತ್ತಮಂತ್ರಿ ಮಾಡದೇ ಇದ್ದದ್ದರ ಸೇಡುತೀರಿಸಿಕೊಳ್ಳಲು ಕಾಯುತ್ತಿದ್ದರು. ಸ್ವಾಮಿಯವರು ಹೇಳಿದ ಮೇಲೆ ಜಯಲಲಿತಾರು ತಮ್ಮ ಆಕ್ರಮಣ ತೀವ್ರಗೊಳಿಸಿದರು ಮತ್ತು ಜಾರ್ಜ್ ಫರ್ನಾಂಡಿಸ್, ಆಡ್ವಾಣಿಯವರ ಕಡೆ ಗುರಿಯಿಟ್ಟರು. 'ಹಿಂದಿನ ವರ್ಷ ಅಂದರೆ 1998ರ ಅಕ್ಟೋಬರ್ 9ರಂದÀು ಅವರು ಜಾರ್ಜ್ ಫರ್ನಾಂಡಿಸ್ ಮತ್ತು ಆಡ್ವಾಣಿಯವರಿಗೆ ಓಸಾಮಾ ಬಿನ್ ಲಾಡೆನ್ ಜೊತೆ ಸಂಬಂಧವಿರಿಸಿಕೊಂಡಿರುವ ಸಂಘಟನೆಯು ತಮಿಳುನಾಡಿನೊಳಗೆ ನುಸುಳಲು ಹವಣಿಸುತ್ತಿದೆ ಹಾಗೂ ಸುಮಾರು ಇನ್ನೂರು ನುಸುಳುಕೋರರು ದಕ್ಷಿಣದ ರಾಜ್ಯಗಳಲ್ಲಿ ನುಗ್ಗಿದ್ದಾರೆ ಎಂದು ಹೇಳಿದ್ದೆ. ಆದರೆ ಇದರ ಸುಳಿವಿನ ತನಿಖೆ ನಡೆಸಲು ಸರ್ಕಾರವು ಯಾವುದೇ ಕ್ರಮ ಕೈಗೊಂಡಿಲ್ಲ ಎಂದು ಜಯಲಲಿತಾರವರು ವಾದಮಾಡಿದರು. ಎಲ್‍ಟಿಟಿಇ ಜೊತೆ ಗುರ್ತಿಸಿಕೊಂಡಿರುವವರು ಕ್ಯಾಬಿನೆಟ್ ಮಂತ್ರಿಗಳೊಡನೆ ಸಂಪರ್ಕವಿರಿಸಿಕೊಂಡಿದ್ದಾರೆ' ಎಂದೂ ಅವರು ಹೇಳಿದರು.</p>
<p>ವಾಜಪೇಯಿಯವರು ಒಂದೆರಡು ದಿನ ಕಾದು ನೋಡೋಣ ಎಂದುಕೊಂಡರು. ಆದರೆ ಡಿಎಂಕೆ ಸರ್ಕಾರವನ್ನು ವಜಾಗೊಳಿಸಬೇಕು ಎಂಬ ಷರತ್ತಿನ ಮೇಲೆ ಜಯಲಲಿತಾರು ಕಾಂಗ್ರೆಸ್ಸಿನ ಜೊತೆ ಕೈ ಜೋಡಿಸಲು ಸಿದ್ಧರಾಗಿದ್ದಾರೆ ಎಂದು ಬಿಜೆಪಿಯು ಆರೋಪಿಸಿತು. ಎರಡು ದಿನಗಳ ನಂತರ ವಾಜಪೇಯಿಯವರು ಇಬ್ಬರು ಮಂತ್ರಿಗಳ ರಾಜೀನಾಮೆಯನ್ನು ಮಂಜೂರಾತಿಗಾಗಿ ರಾಷ್ಟ್ರಪತಿಯವರ ಬಳಿ ಕಳುಹಿಸಿದರು. ಏಪ್ರಿಲ್ ಎಂಟರಂದು ಸ್ವಾಮಿಯವರು ಕೊಲ್ಕೊತಾದಲ್ಲಿ ಸಿಪಿಎಂನ ನಾಯಕರಾದ ಜ್ಯೋತಿ ಬಸುರವರನ್ನು ಭೇಟಿಮಾಡಿದರು ಮತ್ತು ಅವರ ಮನದಿಂಗಿತವನ್ನು ಅರಿಯುವ ಪ್ರಯತ್ನ ಮಾಡಿದರು. ಮಾರನೇ ದಿನ ಅಂದರೆ ಏಪ್ರಿಲ್ 9ರಂದು ಎಐಎಡಿಎಂಕೆ ಯು ಎನ್‍ಡಿಎ ಯ ಕೋಆರ್ಡಿನೇಶನ್ ಕಮಿಟಿಯಿಂದ ಹೊರಗೆ ಬಂದಿತು.</p>
<p>ಈಗ ಮಾತು 'ನೀನು ನೀನೇ ನಾನು ನಾನೇ' ಎಂಬಲ್ಲಿಗೆ ಬಂತು. 'ಬಿಜೆಪಿಯು ದೇಶವನ್ನು ಮಧ್ಯಯುಗೀನ ಕಾಲಕ್ಕೆ ಕೊಂಡೊಯ್ಯುತ್ತಲಿದೆ. ರಾಮಮಂದಿರದ ನಿರ್ಮಾಣ, 370ನೇ ವಿಧಿಯನ್ನು ಕೈ ಬಿಡುವುದು ಮತ್ತು ಸಮಾನ ನಾಗರೀಕ ಸಂಹಿತೆಯನ್ನು ಹೇರದೇ ಇರುವುದು, ನನ್ನ ಈ ಷರತ್ತು ಬಿಜೆಪಿಯ ಕೆಲವು ನಾಯಕರುಗಳಿಗೆ ಇಷ್ಟವಾಗಿರಲಿಲ್ಲ. ಡಿಎಂಕೆಯನ್ನು ವಜಾಗೊಳಿಸುವುದಕ್ಕಿಂತ ನಮಗೆ ಈ ದೇಶದ ರಕ್ಷಣೆ ಮುಖ್ಯವಾಗಿದೆ' ಎಂದು ಜಯಲಲಿತಾ ಹೇಳಿದರು.</p>
<p>ಬಿಜೆಪಿಯ ಹಿರಿಯ ನಾಯಕರಾದ ಮುರಳಿ ಮನೋಹರ ಜೋಷಿಯವರು ಜಯಲಲಿತಾರಿಗೆ ಫೋನು ಮಾಡಿದರು. ಆದರೆ ಕೈ ತಪ್ಪಿನಿಂದ ಫೋನು ಮಾಡಲಾಯಿತು ಎಂದು ಬಿಜೆಪಿ ಹೇಳಿಕೊಂಡಿತು. ಜಯಲಲಿತಾರನ್ನು ಸಮಾಧಾನ ಪಡಿಸಲು ಈಗ ಅದು ಯಾರನ್ನೂ ಚೆನ್ನೈಗೆ ಕಳುಹಿಸಲಿಲ್ಲ. ಜೊತೆಗೆ ಡಿಎಂಕೆ ಜೊತೆ ಮಾತಾಡಿ ಎಐಡಿಎಂಕೆಯ ಎಲ್ಲಾ ದಾರಿಗಳನ್ನು ಮುಚ್ಚಿತು. ಏಪ್ರಿಲ್ 12ರಂದು ಎಐಡಿಎಂಕೆಯು ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಹಿಂದೆಗೆದುಕೊಂಡಿತು.</p>
<p>ಜಯಲಲಿತಾರವರು ಆ ಸಮಯದಲ್ಲಿ ತಮಿಳುನಾಡಿನ ಮುಖ್ಯಮಂತ್ರಿಯಾಗಿದ್ದರು. ವಾಜಪೇಯಿಯವರ ಮೇಲೆ ತುಂಬಾ ಕೋಪಗೊಂಡಿದ್ದರು. ಪ್ರಧಾನಮಂತ್ರಿಯಾಗಿ ವಾಜಪೇಯಿ ಅವರ ತಮಿಳುನಾಡಿನ ಪ್ರವಾಸವಿತ್ತು. ಪ್ರೋಟೋಕಾಲ್ ಪದ್ಧತಿಯಂತೆ ಮುಖ್ಯಮಂತ್ರಿ ಜಯಲಲಿತಾರು ಸ್ವಾಗತಿಸಬೇಕಿತ್ತು. ವಾಜಪೇಯಿಯವರು ದೆಹಲಿಯಿಂದ ಚೆನ್ನೈಗೆ ಪ್ರಯಾಣಿಸುವಾಗ ವಿಮಾನದಲ್ಲೇ ಅವರಿಗೆ, ಸೋನಿಯಾರ ವಿದೇಶೀ ಮೂಲದ ವಿಷಯಕ್ಕೆ ಸಂಬಂಧಿಸಿದಂತೆ ಶರದ್ ಪವಾರರು ಬರೆದ ಪತ್ರ ಸಿಕ್ಕಿತು. ಚೆನ್ನೈ ವಿಮಾನ ನಿಲ್ದಾಣದಲ್ಲಿ ವಾಜಪೇಯಿಯವರು ಇಳಿದಾಗ ತಮಿಳುನಾಡಿನ ಇತರೆ ಪಕ್ಷಗಳ ನಾಯಕರುಗಳು ಹಾಗೂ ಕಾರ್ಯಕರ್ತರು ಸ್ವಾಗತಿಸಿದರು. ಆದರೆ ಜಯಲಲಿತಾರವರು ಬೇರೆ ಕಾರ್ಯವೊಂದರ ನೆವದಿಂದ ಎರಡು ದಿನಗಳ ಮಟ್ಟಿಗೆ ತಮಿಳುನಾಡಿನಿಂದ ಹೊರಗೆ ಇದ್ದರು.</p>
<p>1999ರಲ್ಲಿ ಸಂಸತ್ತಿನ ಅಧಿವೇಶನ ಏಪ್ರಿಲ್ 15ಕ್ಕೆ ವಿಶ್ವಾಸ ಮತದ ಚರ್ಚೆಯಿಂದಲೇ ಶುರುವಾಯಿತು ಮತ್ತು ಎರಡು ದಿನಗಳ ಚರ್ಚೆಯ ನಂತರ ಏಪ್ರಿಲ್ 17ಕ್ಕೆ ಓಟಿಂಗ್ ನಡೆಯಿತು. ಒಂದು ಗಂಟೆಯ ಓಟಿಂಗ್ ನಂತರ ಲೋಕಸಭೆಯ ಅಧ್ಯಕ್ಷರಾದ ಜಿ.ಎಂ.ಸಿ. ಬಾಲಯೋಗಿಯವರು ವಾಜಪೇಯಿ ಸರ್ಕಾರವು ಒಂದು ಮತದ ಅಂತರದಿಂದ ಸೋತಿದೆ ಎಂದು ಘೋಷಿಸಿದರು. ಪರವಾಗಿ 269 ಓಟುಗಳು ಬಿದ್ದಿದ್ದರೆ, ವಿರುದ್ಧವಾಗಿ 270 ಓಟುಗಳು ಬಿದ್ದಿದ್ದವು. ತಾವು ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರಿಗೆ ರಾಜೀನಾಮೆ ಸಲ್ಲಿಸುತ್ತಿರುವಿರಾ? ಎಂದು ಯಾರೋ ಕೇಳಿದಾಗ ವಾಜಪೇಯಿಯವರು 'ಖಂಡಿತವಾಗಿಯೂ. ಆದರೆ ನಾನು ಕ್ಯಾಬಿನೆಟ್ ಸಭೆ ಕರೆದಿದ್ದೇನೆ' ಎಂದು ಹೇಳಿದರು.</p>
<p>ವಿಶ್ವಾಸ ಮತದ ವೋಟಿಂಗ್‍ನ ಫಲಿತಾಂಶದ ನಂತರ ಶರದ್ ಪವಾರರ ಸಮೇತ ಕಾಂಗ್ರೆಸ್ಸಿನ ನಾಯಕರುಗಳು ಬಿಎಸ್‍ಪಿಯ ನಾಯಕಿಯಾದ ಮಾಯಾವತಿಯವರಿಗೆ ಶುಭಾಶಯಗಳನ್ನು ತಿಳಿಸಲು ಹೊರಟರು. ಎಡವಿದ್ದು ಎಲ್ಲಿ? ಎಂದು ಆಡ್ವಾಣಿಯವರನ್ನು ಕೇಳಿದಾಗ, ಬಹುಜನ ಸಮಾಜ ಪಾರ್ಟಿ ಹಾಗೂ ನ್ಯಾಷನಲ್ ಕಾನ್ಫರೆನ್ಸ್‍ನ ಸೈಫುದ್ದೀನ್ ಸೋಜ್ ಇವರು ಸರ್ಕಾರದ ವಿರುದ್ಧ ಮತ ಚಲಾಯಿಸಿ ದಾಳ ಬದಲಾಯಿಸಿದರು ಎಂದು ಗೃಹಮಂತ್ರಿ ಆಡ್ವಾಣಿಯವರು ಹೇಳಿದರು.</p>
<p>ಒಂದು ವೇಳೆ ವೋಟಿಂಗ್‍ನಲ್ಲಿ ಟೈ ಆಗಿದ್ದಿದ್ದರೆ ಲೋಕಸಭಾದ ಅಧ್ಯಕ್ಷರ ಓಟಿನಿಂದ ಸರ್ಕಾರ ಉಳಿಯುತ್ತಿತ್ತು ಎಂಬುದು ಆಡ್ವಾಣಿಯವರ ಲೆಕ್ಕಾಚಾರವಾಗಿತ್ತು. ಬಿಜೆಪಿ ಹಾಗೂ ಕಾಂಗ್ರೆಸ್ಸು ಎರಡೂ ಪಕ್ಷಗಳು ದಲಿತ ವಿರೋಧಿಯಾಗಿರುವುದರಿಂದ ನಾವು ಓಟಿಂಗ್‍ನಲ್ಲಿ ಭಾಗವಹಿಸುವುದಿಲ್ಲ ಎಂದು ಐದು ಸದಸ್ಯರ ಬಿಎಸ್‍ಪಿಯು ಒಂದು ದಿನದ ಹಿಂದಿನ ರಾತ್ರಿಯೇ ಘೋಷಿಸಿತ್ತು. ರಾಜಕಾರಣ ಮತ್ತು ಅವಕಾಶವಾದಿತನ ಎರಡೂ ಒಂದೇ ನಾಣ್ಯದ ಎರಡು ಮುಖಗಳಾಗಿವೆ. ಇದಕ್ಕೆ ಹೇಳಿ ಮಾಡಿಸಿದ ಉದಾಹರಣೆಯೆಂದರೆ, ಎರಡು ವರ್ಷಗಳ ಹಿಂದೆ ಯುಪಿಯಲ್ಲಿ ಬಿಜೆಪಿ ಮತ್ತು ಬಿಎಸ್‍ಪಿಗಳ ಸಮ್ಮಿಶ್ರ ಸರ್ಕಾರ ರಚನೆಯಾಗಿ ಮಾಯಾವತಿಯವರು ಮುಖ್ಯಮಂತ್ರಿಯಾಗಿದ್ದರು. ಈ ಸರ್ಕಾರ ರಚನೆಯಾಗುವಾಗ ವಾಜಪೇಯಿಯವರೇ ಹಸಿರುನಿಶಾನೆ ತೋರಿಸಿದ್ದರು. ಅಂದರೆ ವಾಜಪೇಯಿಯವರ ಕೃಪೆಯಿಂದಲೇ ಮಾಯಾವತಿಯವರು ಮುಖ್ಯಮಂತ್ರಿಯಾಗಿದ್ದರು.</p>
<p>ತನ್ನ ಪಾರ್ಟಿಯ ವಿಪ್‍ಗೆ ವಿರುದ್ಧವಾಗಿ ನಡೆದುಕೊಂಡು ಸೋಜ್ ಓಟು ಹಾಕಿದರು ಮತ್ತು ಜಮ್ಮು ಮತ್ತು ಕಾಶ್ಮೀರದ ಜನರು ಯಾವ ಸರ್ಕಾರದ ವಿರುದ್ಧವಾಗಿರುವರೋ ಆ ಸರ್ಕಾರವನ್ನು ನಾನು ಹೇಗೆ ಬೆಂಬಲಿಸಲಿ? ಎಂದು ಹೇಳಿದರು.</p>
<p>ಕೇವಲ ಒಂದು ಓಟಿನ ಅಂತರ! ಜಯಲಲಿತಾ ಮತ್ತು ಮಾಯಾವತಿಯರ ಬೆಂಬಲ ಹಿಂತೆಗೆತದ ನಂತರವೂ ವಾಜಪೇಯಿಯವರ ಸರ್ಕಾರ ಉಳಿಯುತ್ತಿತ್ತು. ಆದರೆ ಬದುಕುಳಿಯಲಿಲ್ಲ. ಏಕೆಂದರೆ ಈ ರಾಜಕೀಯ ಡ್ರಾಮಾದಲ್ಲಿ ಮತ್ತೊಬ್ಬ ಪಾತ್ರಧಾರಿ ಇದ್ದಕ್ಕಿದ್ದಂತೆ ಬಂದು ಬಿಟ್ಟ ಹಾಗೂ ಆತನು ವಾಜಪೇಯಿ ಸರ್ಕಾರ ಆಡುತ್ತಿದ್ದ ಆಟ ಕೆಡಿಸಿಬಿಟ್ಟ.</p>
<p>ಆ ವ್ಯಕ್ತಿಯೇ ಗಿರಿಧರ್ ಗಮಾಂಗ್. ಗಮಾಂಗ್ ಸದಸ್ಯರಾಗಿದ್ದುದೇನೋ ನಿಜ. ಆದರೆ ಕೆಲವು ದಿನಗಳ ಹಿಂದೆ ಅವರನ್ನು ಕಾಂಗ್ರೆಸ್ ಒರಿಸ್ಸಾದ ಮುಖ್ಯಮಂತ್ರಿಯನ್ನಾಗಿ ಆರಿಸಿ ಕಳುಹಿಸಿತ್ತು. ಗಮಾಂಗ್ ಕೂಡ ಓಟು ಹಾಕಲು ಬರುತ್ತಾರೆ. ಏಕಾಂಗಿ ಓಟಿನಿಂದ ಸರ್ಕಾರ ಉರುಳುತ್ತದೆ ಎಂದು ಯಾರೂ ಅಂದುಕೊಂಡಿರಲಿಲ್ಲ. ವಾಜಪೇಯಿ ಸರ್ಕಾರಕ್ಕೂ ಈ ರೀತಿಯ ಸಂದೇಹವಿರಲಿಲ್ಲ. ಲೋಕಸಭೆಯ ಗದ್ದಲದ ಚಟುವಟಿಕೆಗಳ ನಡುವೆ ಲೋಕಸಭಾ ಅಧ್ಯಕ್ಷರು ಫಲಿತಾಂಶ ಪ್ರಕಟಿಸಿದಾಗ ಅದು ಎಲ್ಲರನ್ನೂ ದಂಗು ಬಡಿಸಿತ್ತು. ಗಿರಿಧರ್ ಗಮಾಂಗ್‍ರ ಒಂದು ಓಟಿನಿಂದ ವಾಜಪೇಯಿ ಸರ್ಕಾರ ಉರುಳಿತು.</p>
<p>ಗಿರಿಧರ್ ಗಮಾಂಗ್‍ರ ಓಟು ಜನಾದೇಶದ ಉಲ್ಲಂಘನೆಯಾಗಿತ್ತು ಹಾಗೂ ಅವರಿಗೆ ಓಟು ಹಾಕಲು ಅನುಮತಿ ಕೊಡಬಾರದಿತ್ತು ಎಂದು ಆಡ್ವಾಣಿಯವರು ನುಡಿದರು. ಗಮಾಂಗ್‍ರಿಗೆ ಓಟು ಹಾಕಲು ಅನುಮತಿ ನೀಡಿದ ಬಾಲಯೋಗಿಯರ ನಿರ್ಧಾರವನ್ನು ಖಂಡಿಸೋಣವೆಂದು ಬಿಜೆಪಿಯ ಕೆಲವರು ವಾಜಪೇಯಿಯವರಿಗೆ ಹೇಳಿದರು. ಆದರೆ ವಾಜಪೇಯಿಯವರು ಅದನ್ನು ಕಿವಿಮೇಲೆ ಹಾಕಿಕೊಳ್ಳಲಿಲ್ಲ. ಇದಕ್ಕೂ ಮೊದಲೇ ಸಂಸದೀಯ ವ್ಯವಹಾರಗಳ ಮಂತ್ರಿಯಾದ ಕುಮಾರಮಂಗಳಂ ಹಾಗೂ ಅನೇಕರು ಗಮಾಂಗ್ ಈಗಾಗಲೇ ಮುಖ್ಯಮಂತ್ರಿಯಾಗಿರುವುದರಿಂದ ಮತ್ತು 60 ದಿನಗಳಿಂದ ಸದನಕ್ಕೆ ಗೈರು ಹಾಜರಾಗಿರುವುದರಿಂದ ಓಟಿಂಗ್‍ನಲ್ಲಿ ಸೇರಿಕೊಳ್ಳಲು ಅನುಮತಿ ನೀಡಬಾರದೆಂದು ಬಾಲಯೋಗಿಯವರನ್ನು ಕೇಳಿಕೊಂಡಿದ್ದರು.</p>
<p>ಲೋಕಸಭೆಯ ರೂಲ್‍ಬುಕ್‍ನಂತೆ ಸಲಹೆ ನೀಡಿದ ಮೇಲೆ ಇನ್ನು ನಿರ್ಧಾರ ಗಮಾಂಗ್‍ರಿಗೆ ಬಿಟ್ಟಿದ್ದು ಎಂದು ಬಾಲಯೋಗಿ ಹೇಳಿದರು. ಆ ಒಂದು ಓಟು ನಿರ್ಣಾಯಕ ಪಾತ್ರ ವಹಿಸಿತು. ಮುಖ್ಯಮಂತ್ರಿಯಾಗಿದ್ದುಕೊಂಡು ಲೋಕಸಭೆಯಲ್ಲಿ ಓಟು ಚಲಾಯಿಸಬಹುದೇ? ಇದು ನೈತಿಕವೇ? ಎಂದು ಗಮಾಂಗ್‍ರ ವರ್ತನೆ ಬಗ್ಗೆ ಚರ್ಚೆಯಾಯಿತು. ಸಂಸದೀಯ ನಿಯಮಗಳ ಕಾಯಿದೆಗನುಗುಣವಾಗಿ ಇದು ಚಿಂತಿಸುವ ವಿಷಯವಾಗಿರಲಿಲ್ಲ. ಆದರೆ ಒಬ್ಬ ಮುಖ್ಯಮಂತ್ರಿಯು ಪ್ರಧಾನಮಂತ್ರಿಯನ್ನು ಸೋಲಿಸಿದ್ದರು.</p>
<p>ಸೆಪ್ಟೆಂಬರ್-ಅಕ್ಟೋಬರ್ 1999ರಲ್ಲಿ ನಡೆದ ಹದಿಮೂರನೇ ಲೋಕಸಭಾ ಚುನಾವಣೆಗಳ ನಂತರ ಎನ್‍ಡಿಎ ಮತ್ತೆ ಗೆದ್ದು ಬಂದಿತ್ತು. ಮತ್ತೆ ಮಿತ್ರಕೂಟಗಳಲ್ಲಿ ಮಂತ್ರಿಗಿರಿಗೆ ಸಂಬಂಧಿಸಿದಂತೆ ವಿಭಾಗಗಳಿಗೆ ಸಂಬಂಧಿಸಿದಂತೆ ಸಂದೇಹಗಳ ಕಾರ್ಮೋಡ ಕವಿಯತೊಡಗಿತು. ಈ ಬಾರಿ ತಮಿಳುನಾಡಿನಿಂದ ಎಐಡಿಎಂಕೆಗೆ ಬದಲಾಗಿ ಡಿಎಂಕೆಯು ಮಿತ್ರಕೂಟದಲ್ಲಿ ಸೇರಿತ್ತು. ಅದಕ್ಕೆ ಹನ್ನೊಂದು ಸೀಟುಗಳು ದೊರೆತಿದ್ದವು. ಪಾರ್ಟಿಯಲ್ಲಿ ಕರುಣಾನಿಧಿ ನಂತರ ಹಿರಿಯರಾದ ಮುರಸೋಳಿ ಮಾರನ್‍ರವರಿಗೆ ಹಣಕಾಸು ಮಂತ್ರಿ ಪದವಿ ಸಿಗಲಿ ಎಂದು ಡಿಎಂಕೆ ಆಶಿಸುತ್ತಿತ್ತು. ಹಣಕಾಸು ಸಚಿವಾಲಯವನ್ನು ಕೇಳಿದ ಮೇಲೆ ಇಲ್ಲವೆಂದು ಹೇಳುವುದು ವಾಜಪೇಯಿಯವರಿಗೆ ಕಷ್ಟವಾಗುತ್ತಿತ್ತು. ಆದರೆ ಯಶವಂತ್‍ಸಿನ್ಹಾರವರು ಮೊದಲೂ ಕೂಡ ಹಣಕಾಸು ಮಂತ್ರಿಯಾಗಿದ್ದರು ಮತ್ತು ಎರಡನೇ ಬಾರೀಯೂ ಚುನಾವಣೆಯಲ್ಲಿ ಗೆದ್ದು ಬಂದಿದ್ದಾರೆ. ಆದ್ದರಿಂದ ಅವರ ಸಚಿವಾಲಯವನ್ನು ಬದಲಿಸುವುದು ಸಮಂಜಸವಲ್ಲ. ಎಂದು ಸ್ವತಃ ಕರುಣಾನಿಧಿಯವರೇ ಹೇಳಿದರು. ಮತ್ತೆ ಮಾರನ್‍ರಿಗೆ ವಾಣಿಜ್ಯ ಮತ್ತು ಉದ್ಯೋಗ ಸಚಿವಾಲಯ ನೀಡಲಾಯಿತು.</p>
<p>ಯಶವಂತ್‍ಸಿನ್ಹಾರಿಗೆ ಹಣಕಾಸು ಸಚಿವಾಲಯದ ದಾರಿಯನ್ನು ಡಿಎಂಕೆಯೇ ಸುಗಮಗೊಳಿಸಿ ಕೊಟ್ಟಿದ್ದು ಒಳ್ಳೆಯದೇ ಆದರೂ ದಾರಿ ಅಷ್ಟು ಸಲೀಸಾಗಿರಲಿಲ್ಲ. ಪ್ರಮಾಣ ವಚನಕ್ಕಿಂತ ಕೆಲವು ದಿನಗಳ ಹಿಂದೆ ಪ್ರಧಾನಿಗಳ ಕಛೇರಿಯಿಂದ ಸಿನ್ಹಾರಿಗೆ ಮೀಟಿಂಗ್‍ನಲ್ಲಿ ಭಾಗವಹಿಸಲು ಕರೆ ಬಂದಿತ್ತು. ಸಿನ್ಹಾರವರು ಮೀಟಿಂಗ್‍ಗೆ ಹೋದಾಗ ಅಲ್ಲಿ ಆಡ್ವಾಣಿ, ಜಸವಂತ್‍ಸಿಂಹ, ಬ್ರಜೇಶ್ ಮಿಶ್ರಾ ಮತ್ತು ಎನ್.ಕೆ. ಸಿಂಹರು ಮೊದಲೇ ಬಂದು ಕೂತಿದ್ದರು. ಸಚಿವಾಲಯಗಳ ಪುನರ್ರಚನೆ ಬಗ್ಗೆ ಮೀಟಿಂಗ್ ಕರೆಯಲಾಗಿದೆ ಎಂದು ಅಲ್ಲಿಗೆ ಹೋದಮೇಲೆ ತಿಳಿಯಿತು. ಎರಡು ಸಚಿವಾಲಯಗಳ ಪುನರ್ರಚನೆ ಮಾಡಬೇಕಾಗಿತ್ತು. ಮೊದಲನೆಯದು ಗೃಹ ಸಚಿವಾಲಯ ಮತ್ತು ಎರಡನೆಯದು ಹಣಕಾಸು ಸಚಿವಾಲಯ.</p>
<p>ವಾಜಪೇಯಿಯವರ ಜೊತೆ ಆಡ್ವಾಣಿಯವರು ಕೂತಿದ್ದರು. ಬಿಜೆಪಿಯ ಎಲ್ಲರಿಗಿಂತ ಹೆಚ್ಚಿನ ಬಲಶಾಲಿ ನಾಯಕ ಹಾಗೂ ಅವರ ಅಚ್ಚುಮೆಚ್ಚಿನ ಸಚಿವಾಲಯ ಗೃಹಸಚಿವಾಲಯವಾಗಿತ್ತು. ಇದರಲ್ಲಿ ಆಂತರಿಕ ರಕ್ಷಣೆಯನ್ನು ಪ್ರತ್ಯೇಕ ಮಾಡಿ ಹೊಸ ಸಚಿವಾಲಯ ರಚಿಸುವ ಯೋಜನೆಯಿತ್ತು. ಇದು ಬಹುಶಃ ಆಡ್ವಾಣಿಯವರನ್ನು ದುರ್ಬಲಗೊಳಿಸುವ ಬ್ರಜೇಶ್‍ಮಿಶ್ರರ ಪ್ರಯತ್ನದ ಮತ್ತೊಂದು ಹೆಜ್ಜೆಯಾಗಿತ್ತು. ಮಾತು ಶುರುವಾದ ಕೂಡಲೇ ಆಡ್ವಾಣಿಯವರು ಕಠೋರರಾದರು. ಗೃಹ ಸಚಿವಾಲಯದಲ್ಲಿ ಯಾವುದೇ ವ್ಯತ್ಯಾಸ ಮಾಡುವುದನ್ನು ಅವರು ಕಟುವಾಗಿ ವಿರೋಧಿಸಿದರು. ಬ್ರಜೇಶ್‍ಮಿಶ್ರರು ಫೈಲುಗಳಲ್ಲಿ ಮಗ್ನರಾಗಿರುವಂತೆ ಕಂಡುಬರುತ್ತಿದ್ದರು. ವಾಜಪೇಯಿಯವರು ಏನೂ ಮಾತಾಡಲಿಲ್ಲ ಮತ್ತು ಮಾತು ಅಲ್ಲಿಗೇ ನಿಂತುಹೋಯಿತು.</p>
<p>ಎರಡನೆಯ ಶಕ್ತಿಶಾಲಿ ಸಚಿವಾಲಯ ಹಣಕಾಸು ಸಚಿವಾಲಯ. ಇದನ್ನು ಮೂರು ಭಾಗಗಳಾಗಿ ವಿಭಾಗಿಸುವ ಪ್ರಸ್ತಾಪವಿತ್ತು. ಇದರಲ್ಲಿ ಆರ್ಥಿಕ ಪ್ರಕರಣಗಳ ವಿಭಾಗ, ಕಂದಾಯ ಸಚಿವಾಲಯ ಮತ್ತು ವ್ಯಯ ಸಚಿವಾಲಯ ಇರುತ್ತದೆ. ಈ ವಿಷಯದಲ್ಲಿ ಯಶವಂತಸಿನ್ಹಾರೊಡನೆ ಮಾತಾಡಿದಾಗ, ಇದರ ಬಗ್ಗೆ ವಿಚಾರ ವಿಮರ್ಶೆ ಮಾಡುವುದಕ್ಕೆ ಮತ್ತು ಯಾವುದೇ ತೀರ್ಮಾನ ತೆಗೆದುಕೊಳ್ಳುವುದಕ್ಕೆ ಹೆಚ್ಚು ಸಮಯ ಬೇಕು. ಆದ್ದರಿಂದ ಮೊದಲು ಇತರೆ ಸಚಿವಾಲಯಗಳ ಹಾಗೂ ಬೇರೆ ವಿಷಯಗಳ ಬಗ್ಗೆ ಸಲಹೆ ಪರಾಮರ್ಶೆ ನಡೆಯಲಿ. ಎಂದರು. ಇನ್ನೊಂದು ದಿನ ಇದೇ ವಿಷಯಕ್ಕೆ ಸಂಬಂಧಿಸಿದಂತೆ ಸಭೆ ನಡೆದಾಗ ಈ ಸಲಹೆಯನ್ನು ವಿರೋಧಿಸುತ್ತ ಯಶವಂತರು, ಇದರಲ್ಲಿ 1998ರಲ್ಲಿಯೂ ನಾನು ಕರ್ತವ್ಯ ನಿರ್ವಹಿಸಿದ್ದೇನೆ ಎಂದರು. ಮತ್ತೆ ವಾಜಪೇಯಿಯವರೆಡೆ ನೋಡುತ್ತಾ ನುಡಿದರು 'ಒಂದು ವೇಳೆ ತಮಗೆ ನನ್ನನ್ನು ಹಣಕಾಸು ಮಂತ್ರಿ ಮಾಡಲು ಸಂಕೋಚವಿದ್ದರೆ ನನ್ನನ್ನು ಬೇರೆ ಸಚಿವಾಲಯಕ್ಕೆ ಕಳಿಸಿ, ಆದರೆ ಇದನ್ನು ಹಂಚಿ ಸಚಿವಾಲಯಕ್ಕೆ ಹಾನಿ ಮಾಡಬೇಡಿ.' ಯಾವುದೇ ನಿರ್ಣಯಗಳಿಲ್ಲದೆ ಸಭೆ ಮುಗಿದು ಹೋಯಿತು.</p>
<p>ಯಶವಂತ ಸಿನ್ಹಾರು ಇನ್ನೂ ಮನೆ ತಲುಪಿರಲಿಲ್ಲ ಅಷ್ಟರಲ್ಲಿ ಬ್ರಜೇಶ್‍ಮಿಶ್ರರ ಫೋನ್ ಬಂತು. ನಿಮಗೆ ಹಣಕಾಸು ಸಚಿವಾಲಯವನ್ನು ಇಬ್ಭಾಗ ಮಾಡುವ ವಿಚಾರದಲ್ಲಿ ಒಪ್ಪಿಗೆ ಇಲ್ಲವೇ? ಎಂದು ಕೇಳಿದರು. ಸಿನ್ಹಾರು ಉತ್ತರಿಸಿದರು, 'ನಾನು ಒಪ್ಪಲಿ ಅಥವಾ ಬಿಡಲಿ, ಇದರಿಂದ ಸಚಿವಾಲಯದ ಕಾರ್ಯಭಾರದಲ್ಲಿ ಅಡಚಣೆಯಾಗುತ್ತದೆ. ಈಗಲೂ ನಾನು ಬೇರೆ ಸಚಿವಾಲಯದಲ್ಲಿ ಕರ್ತವ್ಯ ನಿರ್ವಹಿಸಲು ಸಿದ್ಧನಿದ್ದೇನೆ. ಅದರಿಂದ ನನಗೇನೂ ಬೇಸರವಿಲ್ಲ.' ವಾಜಪೇಯಿಯವರು ಒಂದು ತೀರ್ಮಾನಕ್ಕೆ ಬಂದರು. ಪ್ರಮಾಣ ವಚನ ಸ್ವೀಕಾರ ನಡೆದಾಗ ಯಶವಂತಸಿನ್ಹಾರು ಸಂಪೂರ್ಣ ಹಣಕಾಸು ಸಚಿವಾಲಯಕ್ಕೆ ಮಂತ್ರಿಯಾದರು.</p>
<p>ಸಮ್ಮಿಶ್ರ ಸರ್ಕಾರದ ಮುಖ್ಯ ಸಮಸ್ಯೆಯೆಂದರೆ ಮಿತ್ರ ಪಕ್ಷಗಳು. ಅವುಗಳನ್ನು ಸಮಾಧಾನ ಪಡಿಸುವುದೆಂದರೆ ಪ್ರಮುಖ ವಿಷಯಕ್ಕೆ ಸಂಬಂಧಿಸಿದಂತೆ ಸರ್ಕಾರವು ತೆಗೆದುಕೊಳ್ಳುವ ನಿರ್ಧಾರಕ್ಕಿಂತಲೂ ಹೆಚ್ಚಿರುತ್ತದೆ. ಇದರ ಹೆಚ್ಚಿನ ಪ್ರಭಾವ ಹಣಕಾಸು ಮಂತ್ರಿಗಳಿಗೆ ಆಗುತ್ತದೆ. ಸಿಟ್ಟುಗೊಂಡು ಪ್ರಧಾನಿಗಳ ಮೇಲೆ ಚಾಡಿ ಹೇಳಲಾಗುತ್ತದೆ.</p>
<p>ಅತಿ ಹೆಚ್ಚಿನ ಮಿತ್ರಕೂಟಗಳೊಡನೆ ಸೇರಿ ರಚಿಸಿದ ಸರ್ಕಾರವೆಂದರೆ ವಾಜಪೇಯಿಯವರ ಸರ್ಕಾರವೇ. ಅದೊಂದು ಎಲ್ಲರನ್ನೂ ಹೇರಿಕೊಂಡು ಸಲೀಸಾಗಿ ಸಾಗಿದ ಹಡಗೆಂದು ಹೇಳಲಾಗುವುದಿಲ್ಲ. ಒಂದೇ ಸಮ ಓಲಾಡುತ್ತಲೇ ಇತ್ತು. ಅಲೆಗಳು ಡಿಕ್ಕಿ ಹೊಡೆಯುತ್ತಲೇ ಇದ್ದವು. ಇನ್ನೇನು ಹಡಗು ಮುಳುಗೇಬಿಟ್ಟಿತೇನೋ ಎಂದು ಅನೇಕ ಬಾರಿ ಅನ್ನಿಸುತ್ತಿತ್ತು.</p>
<p>ಮುಳುಗೇಳುತ್ತಿದ್ದ ವಾಜಪೇಯಿಯವರ ನಾವೆಯಲ್ಲಿ ಮೂರು ದೇವಿಯರ ಪಾತ್ರ ಪ್ರಧಾನವಾಗಿತ್ತು. ತಮಿಳುನಾಡಿನ ಮುಖ್ಯಮಂತ್ರಿ ಜಯಲಲಿತಾ, ಉತ್ತರ ಪ್ರದೇಶದ ನಾಯಕಿ ಮಾಯಾವತಿ ಮತ್ತು ಪಶ್ಚಿಮ ಬಂಗಾಳದ ನಾಯಕಿ ಮಮತಾ ಬ್ಯಾನರ್ಜಿ. ಈ ಮೂವರೂ ದೇವಿಯರಿಂದ ವಾಜಪೇಯಿಯವರ ಸರ್ಕಾರಕ್ಕೆ ಯಾವಾಗಲೂ ದೊಡ್ಡ ತಲೆನೋವು ಬರುತ್ತಲೇ ಇತ್ತು. ಒಬ್ಬರ ಸಮಸ್ಯೆ ಬಗೆಹರಿಸುವುದರೊಳಗೆ ಇನ್ನೊಬ್ಬರ ಗೋಳು ಕೇಳಬೇಕಾಗಿ ಬಂದು ಆ ಕಡೆ ಗಮನ ಹರಿಸಬೇಕಾಗುತ್ತಿತ್ತು. ಅಷ್ಟರಲ್ಲಿ ಮತ್ತೊಬ್ಬರು ಸರ್ಕಾರದ ಮಾತನ್ನೇ ಲೆಕ್ಕಿಸದೆ ಹೊಸ ಸಮಸ್ಯೆ ಹುಟ್ಟುಹಾಕುತ್ತಿದ್ದರು.</p>
<p>ತಮಿಳುನಾಡಿನ ಎಐಎಡಿಎಂಕೆಯ ನಾಯಕಿ ಜಯಲಲಿತಾರ ಗೆಳೆತನ ವಾಸ್ತವದಲ್ಲಿ ಬಿಜೆಪಿಯ ನಾಯಕರಾದ ಲಾಲ್‍ಕೃಷ್ಣ ಆಡ್ವಾಣಿಯವರೊಡನೆ ಇತ್ತೆಂದು ರಾಜಕೀಯದ ವಿಮರ್ಶಕರು ಹೇಳುತ್ತಾರೆ. ವಾಜಪೇಯಿಯವರನ್ನು ಜಯಲಲಿತಾರ ಕಡುವಿರೋಧಿ ಡಿಎಂಕೆ ನಾಯಕ ಕರುಣಾನಿಧಿಯ ನಿಕಟವರ್ತಿಗಳು ಎಂದು ನಂಬಲಾಗುತ್ತದೆ. ಜಯಲಲಿತಾ ಮತ್ತು ವಾಜಪೇಯಿಯರ ನಡುವೆ ಬಾಂಧವ್ಯ ಹಳಸಲು ಇದೇ ಪ್ರಮುಖ ಕಾರಣ ಇರಬಹುದು. 1996ರಲ್ಲಿ ವಾಜಪೇಯಿಯವರ 13 ದಿನಗಳ ಸರ್ಕಾರವಿದ್ದಾಗಲೂ ಸಹ ಜಯಲಲಿತಾರವರನ್ನು ಜೊತೆಯಲ್ಲಿ ಸೇರಿಸಿಕೊಳ್ಳಬೇಕೆಂಬ ಪ್ರಯತ್ನಗಳಾದವು. ಆದರೆ ಜಯಲಲಿತಾ ಆಗ ಸಿದ್ದರಿರಲಿಲ್ಲ. ಇದಕ್ಕಿಂತಲೂ ಮುಂಚೆ 1994ರಲ್ಲಿ ಪ್ರಸಿದ್ಧವಾದ ತಮಿಳು ಪತ್ರಿಕೆಯಾದ ಆನಂದ ವಿಕಟನ್ ಹೀಗೆ ಬರೆದಿತ್ತು. 'ಬಿಜೆಪಿ ಎಂದರೆ ಭಾರತೀಯ ಜಯಾ ಪಾರ್ಟಿ ಮತ್ತು ಎಐಡಿಎಂಕೆ ಎಂದರೆ ಆಡ್ವಾಣಿ ಇಂಡಿಯಾ ದ್ರಾಮುಕ ಪಾರ್ಟಿ.' ಆಡ್ವಾಣಿ ಹಾಗೂ ಜಯಲಲಿತಾ ಇಬ್ಬರದೂ ಹಿಂದುತ್ವದ ಚೆಹರೆಯಾಗಿರುವುದೇ ಇದಕ್ಕೆ ಮುಖ್ಯ ಕಾರಣವೆಂದು ನಂಬಲಾಗುತ್ತಿತ್ತು.</p>
<p>1998ರ ಚುನಾವಣೆಗಳಲ್ಲಿ ಬಿಜೆಪಿಯ ನಂತರ ಎನ್‍ಡಿಎನಲ್ಲಿ ನಾನು ಎರಡನೇ ದೊಡ್ಡ ಪಕ್ಷವಾಗಿ ಹೊರಹೊಮ್ಮಿದ್ದೇನೆ ಎಂದು ಎಐಡಿಎಂಕೆಗೆ ಅನ್ನಿಸಿ ಈಗ ನನ್ನ ಮಾತನ್ನು ಕೇಳಿಯೇ ಕೇಳಲಾಗುತ್ತದೆ ಎಂದು ಬೀಗಿತು. ಒಂದು ವೇಳೆ ಆ ಸಮಯದಲ್ಲಿ ವಾಜಪೇಯಿ ಸರ್ಕಾರವು ಜಯಲಲಿತಾರ ಮೇಲಿನ ಕೆಲವು ಆರ್ಥಿಕ ಪ್ರಕರಣಗಳನ್ನು ಮುಚ್ಚಿಹಾಕಿದ್ದಿದ್ದರೆ ಆಕೆಗೆ ಎರಡು ಬಾರಿ ಜೈಲಿಗೂ ಹೋಗಬೇಕಾಗಿ ಬರುತ್ತಿರಲಿಲ್ಲ ಮತ್ತು ಮುಖ್ಯಮಂತ್ರಿಯ ಕುರ್ಚಿಯನ್ನೂ ಬಿಡಬೇಕಾಗಿ ಬರುತ್ತಿರಲಿಲ್ಲ. ಜಯಲಲಿತಾರವರ ಪ್ರಕಾರ ಇವೆರಡೂ ಕಾನೂನು ಬಾಹಿರ ಬೇಡಿಕೆಗಳಾಗಿರಲಿಲ್ಲ ಎಂದು ಜಯಲಲಿತಾರ ಆಪ್ತರು ನನಗೆ ಹೇಳಿದರು.</p>
<p>ಆಗ ತಮಿಳುನಾಡಿನಲ್ಲಿ ಡಿಎಂಕೆ ಸರ್ಕಾರವಿತ್ತು ಮತ್ತು ಕರುಣಾನಿಧಿ ಮುಖ್ಯಮಂತ್ರಿಯಾಗಿದ್ದರು. ತುರ್ತುಪರಿಸ್ಥಿತಿಯ ಕಾಲದಿಂದಲೂ ವಾಜಪೇಯಿ ಹಾಗೂ ಕರುಣಾನಿಧಿಯರ ನಡುವೆ ಉತ್ತಮ ನಂಟಿತ್ತು. ಅವರ ಆಪ್ತರಾದ ಮುರಸೋಳಿ ಮಾರನ್‍ರೊಡನೆ ಕೂಡ ಉತ್ತಮ ನಂಟಿತ್ತು. ತುರ್ತುಪರಿಸ್ಥಿತಿಯ ಕಾಲದಲ್ಲಿ ವಾಜಪೇಯಿಯವರು ಜೈಲಲ್ಲಿದ್ದಾಗ ಕರುಣಾನಿಧಿಯವರು ಜನಸಂಘದವರಿಗೆ ತುಂಬಾ ಸಹಾಯ ಮಾಡಿದ್ದರು. ಕರುಣಾನಿಧಿಯವರು ಆಗ ಮುಖ್ಯಮಂತ್ರಿಯಾಗಿದ್ದರು. ಅನೇಕ ಪ್ರಕರಣಗಳಲ್ಲಿ ಡಿಎಂಕೆ ಸರ್ಕಾರ ಸಿಲುಕಿಸಿರುವುದರಿಂದ ಅದನ್ನು ವಜಾಗೊಳಿಸಬೇಕೆಂದು ಜಯಲಲಿತಾ ಬಯಸುತ್ತಿದ್ದರು. ಜಯಲಲಿತಾರು ತನ್ನ ಮೇಲಿನ ಅನೇಕ ಆರ್ಥಿಕ ಪ್ರಕರಣಗಳನ್ನು ಮುಚ್ಚಿಹಾಕಲು ಅಥವಾ ಮುಗಿಸಲು ಬಯಸಿದ್ದರು. ಆದರೆ ವಾಜಪೇಯಿಯವರು ಇದನ್ನು ಒಪ್ಪಲಿಲ್ಲ. ಇದು ಸ್ವಲ್ಪ ಕಷ್ಟವಿದೆ, ಕಾನೂನು ತನ್ನ ಕೆಲಸ ಮಾಡುವುದೆಂದು ಅವರು ಹೇಳಿದರು - ಎಂದು ಒಂದು ಮೂಲದಿಂದ ಹೇಳಲಾಗುತ್ತದೆ. ಇದರ ಜೊತೆಗೇನೇ ಸುಬ್ರಹ್ಮಣ್ಯಸ್ವಾಮಿಯವರು ಜಯಲಲಿತಾರರಿಗೆ, ನನಗೆ ಹಣಕಾಸು ಮಂತ್ರಿಯ ಸ್ಥಾನ ಕೊಡಿಸಬೇಕೆಂದು ಒತ್ತಡ ಹೇರುತ್ತಿದ್ದರು. ಆದರೆ ಆ ಸಮಯದಲ್ಲಿ ವಾಜಪೇಯಿಯವರು ಜಸವಂತಸಿಂಹರನ್ನು ಹಣಕಾಸು ಮಂತ್ರಿ ಮಾಡಬೇಕೆಂದು ಬಯಸಿದ್ದರು. ಇದೇ ಕಾರಣದಿಂದಲೇ ಜಯಲಲಿತಾರು ತನ್ನ ಬೆಂಬಲದ ಪತ್ರವನ್ನು ಕೊಡಲು ಸ್ವಲ್ಪ ತಡ ಮಾಡಿದರು. ಆ ಸಮಯದಲ್ಲಿ 'ಚಿಟ್ಟಿ ಆ ರಹೀ ಹೈ.... ಚಿಟ್ಟೀ ಆನೇವಾಲೀ ಹೈ.... ಚಿಟ್ಟೀ ಆ ಗಯೀ ಹೈ.' ( ಪತ್ರ ಬರುತ್ತಾ ಇದೆ. ಪತ್ರ ಬರುವುದರಲ್ಲಿದೆ..... ಪತ್ರ ಬಂದು ಬಿಟ್ಟಿದೆ.) ಎಂದು ತಮಾಷೆ ಮಾಡಲಾಗುತ್ತಿತ್ತು. ಪ್ರಮಾಣ ವಚನ ಸ್ವೀಕಾರಕ್ಕಿಂತ ಮುಂಚೆ ರಾಷ್ಟ್ರಪತಿಗಳು ಬೆಂಬಲದ ಪತ್ರ ತರಬೇಕೆಂದು ಹೇಳಿದ್ದರು. ಈ ಪತ್ರ ಪ್ರಕರಣದಲ್ಲೇ ಸಾಕಷ್ಟು ಸಮಯ ಕಳೆದುಹೋಯಿತು.</p>
<p>ಬೆಂಬಲದ ಪತ್ರ ಕೊಟ್ಟ ನಂತರವೂ ಸಹ ಜಯಲಲಿತಾರ ಅಸಮಾಧಾನ ಇನ್ನೂ ಜಾಸ್ತಿಯಾಗತೊಡಗಿತು. ಅದರ ಜೊತೆಯಲ್ಲಿ ಸರ್ಕಾರದ ಮೇಲೆ ಆಕೆಯ ಒತ್ತಡ ಕೂಡ ಹೆಚ್ಚಾಗತೊಡಗಿತು. ಆಕೆಯನ್ನು ಸಮಾಧಾನಪಡಿಸಲು ವಾಜಪೇಯಿಯವರು ಒಮ್ಮೆ ಜಸವಂತಸಿಂಹರನ್ನು ಮತ್ತೊಮ್ಮೆ ಜಾರ್ಜ್ ಫರ್ನಾಂಡಿಸ್‍ರನ್ನು ಕಳುಹಿಸತೊಡಗಿದರು.</p>
<p>ಸರ್ಕಾರದ ರಚನೆಯಾಗಿ ಇನ್ನೂ ಐದು ತಿಂಗಳೂ ಕೂಡ ಕಳೆದಿರಲಿಲ್ಲ. ಆಗಲೇ ವಾಜಪೇಯಿಯವರಿಗೆ ಜಯಲಲಿತಾ ತಲೆನೋವಾದರು. ಮೊದಲು ಸಮಾಧಾನ ಮಾಡಲು ಜಾರ್ಜ್ ಫರ್ನಾಂಡಿಸ್‍ರನ್ನು ಕಳುಹಿಸಿದರು. ಮತ್ತೆ ಜಸವಂತ್‍ಸಿಂಹರೊಡನೆ ಪ್ರಮೋದ್ ಮಹಾಜನ್ ತೆರಳಿದರು. ಪ್ರಮೋದರನ್ನು ನೋಡಿದ ಕೂಡಲೇ ಜಯಲಲಿತಾರ ಸಿಟ್ಟು ಮತ್ತೂ ಜಾಸ್ತಿಯಾಯಿತು. ಆಕೆ ಅವರನ್ನು ಡಿಎಂಕೆಯ ನಾಯಕರಾದ ಮುರಸೋಳೀ ಮಾರನ್‍ರ ಬಿಜಿನೆಸ್ ಪಾರ್ಟನರ್ ಎಂದು ಬಗೆದಿದ್ದರು. ಮೂರು ದಿನಗಳವರೆಗೂ ಜಯಲಲಿತಾರನ್ನು ಸಮಾಧಾನಪಡಿಸಲು ಸಭೆಗಳಾಗುತ್ತಲೇ ಇದ್ದವು. ವಾಜಪೇಯಿಯವರೇ ಅನೇಕ ಸಲ ದೆಹಲಿಯಿಂದ ಫೋನು ಮಾಡಿ ಮಾತಾಡಿದರು.</p>
<p>ಜಯಲಲಿತಾರವು ಅನೇಕ ಬೇಡಿಕೆಗಳಿದ್ದವೆಂದು ಹಿರಿಯ ಪತ್ರಕರ್ತರಾದ ಸ್ವಪ್ನದಾಸ್ ಗುಪ್ತರು ಹೇಳುತ್ತಾರೆ. ಜಾರಿ ನಿರ್ದೇಶನಾಲಯದ ಮುಖ್ಯಸ್ಥರಾದ ಎಂ.ಕೆ. ಬೇಜುಬರವಾರನ್ನು ತೆಗೆದು ಅವರ ಜಾಗದಲ್ಲಿ ತನಗಿಷ್ಟವಾದ ಆಫೀಸರ್‍ನ್ನು ಕೂಡಿಸುವ ಬೇಡಿಕೆ ಅವುಗಳಲ್ಲಿ ಒಂದಾಗಿತ್ತು. ವಾಜಪೇಯಿಯವರು ಎಂ.ಕೆ. ಬೇಜುಬರವಾರನ್ನು ಆ ಸ್ಥಾನದಿಂದ ತೆಗೆದರು. ಇದರ ಜೊತೆಗೆ ಇನ್ನೊಂದು ಬೇಡಿಕೆಯೆಂದರೆ ಕಂದಾಯ ಮಂತ್ರಿಯಾದ ಎನ್.ಕೆ. ಸಿಂಹರನ್ನು ಬದಿಗೆ ಸರಿಸಿ ಸಿ.ಎಂ. ವಾಸುದೇವನ್‍ರನ್ನು ನೇಮಿಸುವುದು. ವಾಜಪೇಯಿಯವರು ಸಿಂಹರನ್ನು ತೆಗೆದು ಅವರನ್ನು ಪ್ರಧಾನಮಂತ್ರಿ ಕಾರ್ಯಾಲಯದಲ್ಲಿ ನಿಯೋಜಿಸಿದರು. ಸಿಂಹರ ಜಾಗದಲ್ಲಿ ಜಾರಿ ನಿರ್ದೇಶನಾಲಯದ ಮುಖ್ಯಸ್ಥರಾಗಿದ್ದ ಜಾವೇದ್ ಚೌಧರಿಯವರನ್ನು ಕಂದಾಯ ಸಚಿವರಾಗಿ ನೇಮಿಸಿದಾಗ ಸಿಟ್ಟಿನಿಂದ ಜಯಲಲಿತಾರು ಇವರ್ಯಾರೆಂದರು. ಜಯಲಲಿತಾರ ಮುಂಬರುವ ದಿನಗಳ ಬೇಡಿಕೆಗಳಿಂದ ರೋಸಿಹೋಗಿದ್ದರು. ತುಂಬಾ ಬೇಸರಗೊಂಡಿದ್ದರು. ಜಯಪುರದಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯುವುದರಲ್ಲಿತ್ತು. ಅಲ್ಲಿ ತೀರ್ಮಾನವಾಗಬೇಕಿತ್ತು. ಕಾಗದದ ಮೂಲಕ ಮಾತ್ರ ಜಯಲಲಿತಾರು ಸರ್ಕಾರದೊಡನೆ ಇದ್ದರು. ಆದರೆ ಆಟ ಮುಗಿದು ಹೋಗಿತ್ತು. ಸ್ವಪ್ನರ ಪ್ರಕಾರ ಮದುವೆ ಮುಗಿದು ಹೋಗಿತ್ತು. ಆದರೆ ವಿಚ್ಛೇದನದ ಔಪಚಾರಿಕತೆಯು ಪೂರ್ಣವಾಗಬೇಕಿತ್ತು ಅಷ್ಟೆ.</p>
<p>ಜಯಲಲಿತಾರಿಗೆ ಜಸವಂತ್‍ಸಿಂಹರೊಡನೆಯೂ ಒಳ್ಳೆಯ ನಂಟಿತ್ತು. 1999ರಲ್ಲಿ ನಡೆದ ಸ್ವಾಮಿಯರವರ ಪಾರ್ಟಿಯಲ್ಲಿ ಚಹಾದ ಬಟ್ಟಲಿನಲ್ಲಿ ಬಿರುಗಾಳಿಯು ಕಾಣಿಸಿದ ನಂತರ ಜಯಲಲಿತಾರವರು ಬೆಂಬಲವನ್ನು ವಾಪಸ್ಸು ಪಡೆದಾಗ ವಾಜಪೇಯಿಯವರು ಮಾರನೇ ದಿನ ಹೇಳಿದರು, 'ನಾನಿಂದು ನೆಮ್ಮದಿಯ ನಿದ್ದೆ ಮಾಡುವಂತಾಯಿತು.' ಅದೇ ರೀತಿ, ಒಂದು ವೇಳೆ ವಾಜಪೇಯಿಯವರ ಬದಲಾಗಿ ಆಡ್ವಾಣಿಯವರು ಪ್ರಧಾನಿಯಾಗಿದ್ದಿದ್ದರೆ ಬಹುಶಃ ಬೆಂಬಲ ಪಾಪಸ್ಸು ತೆಗೆದುಕೊಳ್ಳುವ ಪ್ರಮೇಯವೇ ಇರುತ್ತಿರಲಿಲ್ಲ ಎಂದು ಎಐಡಿಎಂಕೆಯ ನಾಯಕರು ಹೇಳುತ್ತಾರೆ.</p>
<p>ಗೋವಾದಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯುತ್ತಿತ್ತು. ಜಯಲಲಿತಾರು ಬೆಂಬಲ ವಾಪಸ್ಸು ಪಡೆಯುವರೆಂಬ ಸುದ್ದಿ ಹರಿದಾಡುತ್ತಿತ್ತು. ಪತ್ರಕರ್ತರನ್ನು ಸಭೆಯಿಂದ ಹೊರಗೆ ಕಳುಹಿಸಲಾಯಿತು. ಹಿರಿಯ ಪತ್ರಕರ್ತರಾದ ಗೌತಮ್ ಲಾಹಿಡೀಯವರ ಜೊತೆ ಒಂದಿಬ್ಬರು ಪತ್ರಕರ್ತರು ಒಳಗೇ ಉಳಿಯುವಲ್ಲಿ ಯಶಸ್ವಿಯಾದರು. ಸಭೆಯಲ್ಲೂ ಸಹ ಜಯಲಲಿತಾರ ಬೆಂಬಲದ ವಾಪಸಾತಿಯ ಸುದ್ದಿಯ ಹಾಗೂ ಆನಂತರದಲ್ಲಿ ಉದ್ಭವಿಸಬಹುದಾದ ಪರಿಸ್ಥಿತಿಯ ಬಗ್ಗೆ ಚರ್ಚೆ ನಡೆಯಿತು. ಸಭೆಯ ನಡುವೆ ಚಹಾ ವಿರಾಮದಲ್ಲಿ ವಾಜಪೇಯಿಯವರು ಹೊರಗೆ ಬಂದಾಗ, ಇಲ್ಲಿ ಚಹಾ ಮಾತ್ರವಲ್ಲ ಕುಡಿಯಲು ನೀರೂ ಕೂಡ ಇಲ್ಲ ಎಂದು ಪತ್ರಕರ್ತರು ಅವರಿಗೆ ಚಾಡಿಯ ರೀತಿಯಲ್ಲಿ ಹೇಳಿದರು. ವಾಜಪೇಯಿ ನಕ್ಕರು. ಮತ್ತೆ ಒಂದಷ್ಟು ಗಂಭೀರ ಶೈಲಿಯಲ್ಲಿ ಕಣ್ಣುಗಳನ್ನು ಮತ್ತಷ್ಟು ದೊಡ್ಡದು ಮಾಡಿಕೊಂಡು ಹೇಳಿದರು, 'ಏನು ಮಾಡೋದು.... ಈಗೀಗ ಸ್ಥಿತಿ ನೀರಿನಂತೇ ಆಗಿ ಹೋಗುತ್ತಿದೆ.'</p>
<p>ಯಾವತ್ತೇ ಆಗಲಿ ಜಯಲಲಿತಾರು ವಾಜಪೇಯಿಯವರನ್ನು ಸಹಜವಾಗಿರಲು ಬಿಡಲೇ ಇಲ್ಲ. ಹಿರಿಯ ಪತ್ರಕರ್ತರಾದ ವಿನೋದ್‍ಮೆಹ್ತಾರು ಹೇಳಿದರು. ಒಮ್ಮೆ ಅವರು ವಾಜಪೇಯಿಯವರನ್ನು ಭೇಟಿ ಮಾಡಲು ಪ್ರಧಾನಮಂತ್ರಿ ನಿವಾಸಕ್ಕೆ ಹೋಗಿದ್ದಾಗ ಅವರ ಮೂಡು ಕೆಟ್ಟುಹೋಗಿತ್ತಂತೆ. ಮೆಹ್ತಾ ಕೇಳಿದರಂತೆ, 'ಏನಾಯ್ತು ಸರ್....?' ವಾಜಪೇಯಿ ಉತ್ತರಿಸಿದರಂತೆ, 'ಏನೂ ಇಲ್ಲ. ಬೆಳ ಬೆಳಗ್ಗೆಯೇ ಜಯಲಲಿತಾರು ಫೋನ್ ಮಾಡಿದರು.' ವ್ಯವಹಾರದಲ್ಲಿ ಪ್ರಜಾಸತ್ತಾತ್ಮಕತೆಯಿಲ್ಲದ, ವಿನಾಕಾರಣ ಷರತ್ತು ಹಾಕುವ ನಾಯಕರು ಅವರಿಗೆ ಇಷ್ಟವಾಗುತ್ತಿರಲಿಲ್ಲ.</p>
<p>ಬಿಜೆಪಿಯು ಡಿಎಂಕೆಯೊಂದಿಗೆ ಸಂಬಂಧ ಕುದುರಿಸಲು ಪ್ರಯತ್ನಿಸುತ್ತಿದೆ ಎಂದು ಜಯಲಲಿತಾರು 1999ರಲ್ಲೊಮ್ಮೆ ಕೋಪಗೊಂಡರು. ಇಂಥದ್ದರಲ್ಲಿ ಅವರನ್ನು ಸಮಾಧಾನ ಪಡಿಸಲು ವಿಜಯ್‍ಗೋಯಲ್‍ರ ಮನೆಯಲ್ಲಿ ಭೋಜನಕೂಟಕ್ಕೆ ಕರೆಯಲಾಯಿತು. ಜಯಲಲಿತಾರ ಸಿಟ್ಟು ಒಮ್ಮೆಲೇ ಇಳಿದುಹೋಯಿತು, ಸುಮಾರು ಕೆಲವು ದಿನಗಳವರೆಗೂ ಶಾಂತವಾಗಿದ್ದರು ಎಂದು ಗೋಯಲ್ ಹೇಳುತ್ತಾರೆ. ಇದೇ ರೀತಿಯಲ್ಲಿ 2001ರಲ್ಲಿ ಮಮತಾ ಬ್ಯಾನರ್ಜಿಯು ಕೋಪಗೊಂಡಿದ್ದಾಗ ಆಕೆಯನ್ನು ಸಮಾಧಾನಪಡಿಸಲು ಇದೇ ವಿಜಯ್ ಗೋಯಲ್‍ರನ್ನು ಕಳುಹಿಸಲಾಗಿತ್ತು.</p>
<p>ಎಐಡಿಎಂಕೆಯ ನಾಯಕರಾದ ವಿ. ಮೈತ್ರೇಯನ್‍ರು ಮೆಡಿಕಲ್ ಓದುವಾಗ ಸಾರ್ವಜನಿಕ ಕಾರ್ಯಕ್ರಮವೊಂದರಲ್ಲಿ ಮೊದಲ ಬಾರಿ ವಾಜಪೇಯಿಯವರನ್ನು ಹತ್ತಿರದಿಂದ ನೋಡಿದ್ದರು ಮತ್ತು ಅವರ ಭಾಷಣ ಕೇಳಿದ್ದರು. ಅಂದಿನಿಂದ ಅವರ ಅಭಿಮಾನಿಯಾಗಿಬಿಟ್ಟಿದ್ದರು. ಜನತಾ ಪಾರ್ಟಿ ಸರ್ಕಾರದಲ್ಲಿ ವಾಜಪೇಯಿಯವರು ವಿದೇಶಮಂತ್ರಿಯಾಗಿದ್ದರು. ಆ ಸಮಯದಲ್ಲಿ ಅವರು ನಾಗಪುರದ ಅತ್ಯಂತ ದೊಡ್ಡ ಮೈದಾನವಾದ ಕಸ್ತೂರಚಂದ್ ಪಾರ್ಕಿನಲ್ಲಿ ನಡೆಯಲಿದ್ದ ಸಾರ್ವಜನಿಕ ಸಭೆಯನ್ನುದ್ದೇಶಿಸಿ ಮಾತಾಡಲು ಬಂದಿದ್ದರು. ಈ ಸಭೆಯಲ್ಲಿ ಅವರು ಹೇಳಿದರು. 'ನಾವು ಖಂಡಿತ ತಪ್ಪು ಮಾಡೇ ಮಾಡುತ್ತೇವೆ, ಆದರೆ ಮೋಸ ಮಾಡುವುದಿಲ್ಲ.' ಈ ಒಂದೇ ಒಂದು ಮಾತು ಇವತ್ತೂ ಕೂಡ ಮೈತ್ರೇಯನ್‍ರವರನ್ನು ವಾಜಪೇಯಿಯವರತ್ತ ಸೆಳೆಯುತ್ತಿರುತ್ತದೆ.</p>
<p>ಸಚಿವಾಲಯಗಳನ್ನು ವಿಂಗಡಿಸುವಾಗ ಇರಬಹುದು ಅಥವಾ ಆ ಸಚಿವಾಲಯಗಳ ಕಾರ್ಯಭಾರಗಳನ್ನು ವಿಂಗಡಿಸುವಾಗಿರಬಹುದು, ಜಯಲಿತಾರಂತೆ ಎನ್‍ಡಿಎ ಸರ್ಕಾರಕ್ಕೆ ತಲೆನೋವಾಗಿದ್ದ ಮತ್ತೊಬ್ಬ ಮಹಿಳಾ ನಾಯಕಿಯೆಂದರೆ ತೃಣಮೂಲ ಕಾಂಗ್ರೆಸ್‍ನ ಮಮತಾ ಬ್ಯಾನರ್ಜಿ. ಹಿರಿಯ ಪತ್ರಕರ್ತರಾದ ಉಮೇಶ್ ಉಪಾಧ್ಯಾಯರು ಹೇಳುತ್ತಾರೆ. 'ಮಮತಾರವರು ರೈಲ್ವೇ ಮಂತ್ರಿಯಾಗಿದ್ದಾಗ ಪ್ರತಿದಿನ ಒಂದಲ್ಲ ಒಂದು ಸಮಸ್ಯೆ ಎದುರಾಗುತ್ತಿತ್ತು. ಒಮ್ಮೆ ಪೆಟ್ರೋಲ್ ಡೀಸಲ್‍ನ ದರ ಏರಿಕೆಗೆ ಸಂಬಂಧಿಸಿದಂತೆ ಆಕೆ ಕೋಪಗೊಂಡಿದ್ದರು. ಸಂಕಟಮೋಚನ ಜಾರ್ಜ್ ಫರ್ನಾಂಡಿಸ್‍ರಿಗೆ ಆಕೆಯನ್ನು ಸಮಾಧಾನಪಡಿಸಲು ಕೊಲ್ಕತ್ತಾಕ್ಕೆ ಕಳುಹಿಸಲಾಯಿತು. ಜಾರ್ಜ್‍ರು ಸಂಜೆಯಿಂದ ರಾತ್ರಿ ಪೂರಾ ಕಾಯುತ್ತಿದ್ದರು. ಆದರೂ ಮಮತಾರ ಭೇಟಿಯಾಗಲಿಲ್ಲ. ಇದಾದ ನಂತರ ಒಮ್ಮೆ ವಾಜಪೇಯಿಯವರು ಮಮತಾ ದೀದಿಯವರ ಮನೆಗೇ ಹೋದರು. ಆ ದಿನ ಆಕೆ ಕೊಲ್ಕತ್ತಾದಲ್ಲಿರಲೇ ಇಲ್ಲ. ವಾಜಪೇಯಿಯವರು ಮಮತಾರ ತಾಯಿಯನ್ನು ಭೇಟಿಮಾಡಿ ಪಾದಮುಟ್ಟಿದರು ಮತ್ತು ಆ ತಾಯಿಗೆ ಹೇಳಿದರು, 'ತಮ್ಮ ಮಗಳು ತುಂಬಾ ಹಠಮಾರಿ, ತುಂಬಾ ಸತಾಯಿಸುತ್ತಾರೆ.' ಆದದ್ದೇನು! ಮಮತಾರ ಸಿಟ್ಟು ನಿಮಿಷಗಳಲ್ಲಿ ಇಳಿದುಹೋಯಿತು.'</p>
<p>ಹಿರಿಯ ಪತ್ರಕರ್ತರೂ ಮತ್ತು ಅಸೋಸಿಯೇಟ್ ಸಂಪಾದಕರೂ ಆದ ಗೌತಮ್ ಲಾಹಿಡಿಯವರು ಹೇಳುತ್ತಾರೆ, 'ನರಸಿಂಹರಾವ್‍ರವರ ಸರ್ಕಾರದ ಕಾಲದಲ್ಲಿ ಸೀತಾರಾಂ ಕೇಸರಿಯವರು ಕಾಂಗ್ರೆಸ್ಸಿನ ಅಧ್ಯಕ್ಷರಾಗಿದ್ದರು. ಆಗ ಮಮತಾರವರು ಪಶ್ಚಿಮ ಬಂಗಾಳದ ಕಾಂಗ್ರೆಸ್ಸಿನ ಅಧ್ಯಕ್ಷೆಯಾಗಬಯಸಿದ್ದರು. ಆದರೆ ಕೇಸರಿಚಾಚಾರು ಇದನ್ನು ಒಪ್ಪಿರಲಿಲ್ಲ. ಇದಾದ ಮೇಲೆ 1999ರಲ್ಲಿ ವಾಜಪೇಯಿಯವರ 13 ದಿನಗಳ ಸರ್ಕಾರ ಬಂದು ಹೋಗಿ, ದೇವೇಗೌಡರ ಸರ್ಕಾರ ಬಂತು. ಆಗ ಜಾರ್ಜ್ ಫರ್ನಾಂಡಿಸ್‍ರು ಮಮತಾರ ಸಂಪರ್ಕದಲ್ಲಿದ್ದರು. ಆಗ ಮಮತಾರವರು ಕಾಂಗ್ರೆಸ್ಸಿನ ಸಂಸದೆಯಾಗಿದ್ದರು. ಆಗ ಆಕೆಯು ದೇವೇಗೌಡರ ಸರ್ಕಾರದ ವಿರುದ್ಧ ಅವಿಶ್ವಾಸ ಪೀಠಿಕೆಯಿಟ್ಟರು. ನಂತರ ಈ ಪ್ರಸ್ತಾವನೆಯನ್ನು ಕಾಂಗ್ರೆಸ್ಸು ವಾಪಸ್ಸು ಪಡೆಯಿತು. ಆಗ ಕಾಂಗ್ರೆಸ್ಸನ್ನು ವಿಪರೀತವಾಗಿ ಟೀಕೆ ಮಾಡಲಾಯಿತು.</p>
<p>ಜಾರ್ಜ್ ಫರ್ನಾಂಡಿಸರು ಮಮತಾರನ್ನು ವಾಜಪೇಯಿಯವರ ಭೇಟಿಮಾಡಿಸಲು ಕರೆದು ಕೊಂಡು ಹೋದರು. 'ತಾವಂತೂ ಫೈರಿಂಗ್ ಲೇಡಿಯಾಗಿದ್ದೀರಿ. ಅಂದರೆ ಅಗ್ನಿಗಣನಾ ತರಹ' ಎಂದು ವಾಜಪೇಯಿಯವರು ಮಮತಾರಿಗೆ ಹೇಳಿದರು. ಮೊದಲ ಬಾರಿಗೆ 'ಅಗ್ನಿಗಣನಾ' ಎಂದು ಮಮತಾರನ್ನು ಕರೆದದ್ದು ವಾಜಪೇಯಿಯವರೇ! ವಾಜಪೇಯಿಯವರ ಈ ಆರಂಭಿಕ ಶೈಲಿಯಿಂದ ಮಮತಾರ ಜೊತೆಗಿನ ಅವರ ನಂಟು ಉತ್ತಮವಾಯಿತು. ಆಕೆಯು ತೃಣಮೂಲ ಕಾಂಗ್ರೆಸ್ಸನ್ನು ಹುಟ್ಟು ಹಾಕಿದರು ಮತ್ತು ಎನ್‍ಡಿಎ ಜೊತೆ ಕೈಗೂಡಿಸಿದರು.</p>
<p>ಗೌತಮ್ ಲಾಹಿಡಿಯವರು ಹೇಳುತ್ತಾರೆ, ಜನವರಿ 2001ರಲ್ಲಿ ಪಶ್ಚಿಮ ಬಂಗಾಳದ ಪಶ್ಚಿಮ ಮಿದನಾಪುರದ ಸಣ್ಣ ಅಂಗಾಡಿಯಾ ಪ್ರದೇಶದಲ್ಲಿ ದಂಗೆಯಾಯಿತು. ಇದರಲ್ಲಿ ತೃಣಮೂಲ ಕಾಂಗ್ರೆಸ್ಸಿನ 11 ಬೆಂಬಲಿಗರು ಸತ್ತಿದ್ದರು. ಸಿಪಿಎಂನ ಜನರು ಈ ದಂಗೆ ಮಾಡಿದರೆಂಬ ಆಪಾದನೆಯಿತ್ತು. ಮಮತಾ ಬ್ಯಾನರ್ಜಿಯವರು ತುಂಬಾ ಸಿಟ್ಟಾಗಿದ್ದರು. ಅವರು ಪಶ್ಚಿಮ ಬಂಗಾಳದ ಲೆಫ್ಟ್ ಪಾರ್ಟಿಯ ಬುದ್ಧದೇವ ಭಟ್ಟಾಚಾರ್ಯರ ಸರ್ಕಾರವನ್ನು ವಜಾ ಮಾಡಬೇಕೆಂಬ ಬೇಡಿಕೆಯೊಡ್ಡಿದರು. ಆದರೆ ಎನ್‍ಡಿಎ ಸರ್ಕಾರದಲ್ಲಿ ಕೇಳುವವರೇ ಇರಲಿಲ್ಲ. ಮಮತಾರು ವಾಜಪೇಯಿಯವರನ್ನು ಭೇಟಿಮಾಡಲು ದೆಹಲಿಗೆ ಹೋದರು. ತಮ್ಮ ಜೋಳಿಗೆಯಿಂದ ಮೂಳೆಗಳನ್ನು ಮತ್ತು ತಲೆಬುರುಡೆಗಳನ್ನು ತೆಗೆದು ಒಂದೊಂದೇ ಬುರುಡೆಗಳನ್ನು ವಾಜಪೇಯಿಯವರ ಮೇಜಿನ ಮೇಲಿಡತೊಡಗಿದರು. ಇದ್ದಕ್ಕಿದ್ದಂತೆ ಇದೇನು ನಡೆಯುತ್ತಿದೆ ಎಂದು ವಾಜಪೇಯಿಯವರಿಗೆ ಅರ್ಥವಾಗಲೇ ಇಲ್ಲ. 'ಇದು ನಿಜವಾಗಿ ಗಂಭೀರವಾದ ವಿಷಯವಾಗಿದೆ. ಆದರೆ ರಾಷ್ಟ್ರಪತಿ ಆಳ್ವಿಕೆ ಹೇರುವುದೆಲ್ಲ ಗೃಹ ಸಚಿವಾಲಯಕ್ಕೆ ಬಿಟ್ಟ ವಿಚಾರ. ಇದು ಅಲ್ಲಿನ ಕೆಲಸವಾಗಿದೆ. ಅವರ ಅನುಮೋದನೆ ಮೇರೆಗೆ ಕ್ಯಾಬಿನೆಟ್ಟಿನಲ್ಲಿ ತೀರ್ಮಾನ ತೆಗೆದುಕೊಳ್ಳಲಾಗುವುದು. ಆದ್ದರಿಂದ ತಾವು ಗೃಹ ಸಚಿವರಾದ ಆಡ್ವಾಣಿಯವರನ್ನು ಭೇಟಿ ಮಾಡುವುದೊಳ್ಳೆಯದು' ಎಂದು ವಾಜಪೇಯಿಯವರು ಸಲಹೆ ನೀಡಿದರು. ನಂತರ ಮಮತಾರು ಗೃಹಮಂತ್ರಿಯಾದ ಆಡ್ವಾಣಿಯವರನ್ನು ಸಂಧಿಸಿದರು. ಆಡ್ವಾಣಿಯವರು ರಾಷ್ಟ್ರಪತಿ ಶಾಸನದ ಬಗ್ಗೆ ಭರವಸೆ ಕೊಡಲಿಲ್ಲ, ಆದರೆ ಪ್ರಕರಣವನ್ನು ಸಿಬಿಐ ತನಿಖೆಗೆ ಆದೇಶಿಸಿದರು. ಮಮತಾರವರು ಕ್ರೋಧಿತರಾದರು. ಪಶ್ಚಿಮ ಬಂಗಾಳದ ಮುಖ್ಯಮಂತ್ರಿಯಾದ ಬುದ್ಧದೇವ ಭಟ್ಟಾಚಾರ್ಯ ಹಾಗೂ ಆಡ್ವಾಣಿ ನಡುವೆ ಉತ್ತಮ ಮಿತ್ರತ್ವವಿರುವುದರಿಂದ ವಾಜಪೇಯಿಯವರು ಒಪ್ಪಿಕೊಂಡರೂ ಆಡ್ವಾಣಿಯವರು ಒಪ್ಪಿಕೊಳ್ಳಲಿಲ್ಲ ಎಂದು ಮಮತಾರವರಿಗೆ ಅನ್ನಿಸಿತು. ಏನಾದರೂ ಪಶ್ಚಿಮ ಬಂಗಾಳದಲ್ಲಿ ರಾಷ್ಟ್ರಪತಿ ಆಳ್ವಿಕೆ ಹೇರಿ ರಾಜ್ಯ ಸರ್ಕಾರವನ್ನು ವಜಾ ಮಾಡಿದರೆ ಪರಿಸ್ಥಿತಿ ನೆಟ್ಟಗಿರುವುದಿಲ್ಲ ಎಂದು ಮುಖ್ಯಮಂತ್ರಿ ಬುದ್ಧದೇವ ಭಟ್ಟಾಚಾರ್ಯ ಕೇಂದ್ರ ಸರ್ಕಾರವನ್ನು ಎಚ್ಚರಿಸಿದರು.</p>
<p>ಮುಂಬರುವ ಕೆಲವು ತಿಂಗಳುಗಳಲ್ಲಿ ಪಶ್ಚಿಮ ಬಂಗಾಳದ ಚುನಾವಣೆಗಳು ನಡೆಯಲಿದ್ದವು. ಈಗ ಬಿಜೆಪಿಯ ಜೊತೆಯಲ್ಲಿದ್ದುಕೊಂಡಿದ್ದರೆ ನಾಳೆ ರಾಜ್ಯದಲ್ಲಿ ಮುಸ್ಲಿಮರ ಓಟುಗಳನ್ನೆಲ್ಲ ಕಳೆದುಕೊಳ್ಳಬೇಕಾಗಬಹುದೆಂದು ಮಮತಾರಿಗೆ ಅನ್ನಿಸತೊಡಗಿತು.</p>
<p>ಹೀಗಾಗಿ ಮಮತಾರವರು ಸರ್ಕಾರದಿಂದ ಹೊರ ಹೋಗಲು ಬೇಕಾದ ನೆವಕ್ಕೆ ಕಾಯುತ್ತಿದ್ದರು. 2001ರ ತೆಹಲ್ಕಾ ಸ್ಟಿಂಗ್ ಆಪರೇಷನ್‍ನಿಂದ ಅದು ಸಿಕ್ಕಿತು. 'ಈ ಸ್ಟಿಂಗ್ ಆಪರೇಶನ್‍ನ ನಂತರ ಜಾರ್ಜ್ ಫರ್ನಾಂಡಿಸ್‍ರವರು ಕೂಡಲೇ ರಾಜೀನಾಮೆ ನೀಡಬೇಕು ಹಾಗೂ ಜಯಾಜೇಟ್ಲಿಯವರು ಅಧ್ಯಕ್ಷ ಸ್ಥಾನದಿಂದ ಕೆಳಗಿಳಿಯಬೇಕು. ಯಾವುದೇ ಕಾರಣದಿಂದಾಗಲೀ ಹಾಗೂ ಯಾವುದೇ ರೀತಿಯಿಂದಾಗಲೀ ನಾವು ಪ್ರಧಾನಮಂತ್ರಿಗಳ ಶೋಭೆ ಕಡಿಮೆಯಾಗುವುದನ್ನು ಸಹಿಸಲಾರೆವು' ಎಂದು ಕೂಡಲೇ ಪ್ರಧಾನಿಗಳಿಗೆ ಪತ್ರ ಬರೆದರು. ಪ್ರಧಾನಿಗಳು ಮಮತಾರವರ ಬೇಡಿಕೆಗಳನ್ನು ಪೂರೈಸಲು ಒಪ್ಪಿದರು. ಅದರಂತೆ ಮಾರ್ಚ್ 15ಕ್ಕೆ ಆ ಕಡೆ ಜಾರ್ಜ್‍ರು ರಾಜೀನಾಮೆ ಸಲ್ಲಿಸುತ್ತಿರುವುದಾಗಿ ಘೋಷಿಸುತ್ತಿದ್ದಾಗ ಈ ಕಡೆ ಪತ್ರಿಕಾಗೋಷ್ಠಿಯೊಂದರಲ್ಲಿ ಮಮತಾ ಬ್ಯಾನರ್ಜಿ ಮತ್ತು ಅವರ ಸಹಮಂತ್ರಿ ಅಜಿತ್‍ಪಾಂಜಾರು ರಾಜೀನಾಮೆ ಸಲ್ಲಿಸುತ್ತಿರುವುದಾಗಿ ಘೋಷಿಸಿದರು. ಅವರ ಒಂಭತ್ತು ಸಂಸದರು ಕೂಡ ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಪಡೆಯುತ್ತಿರುವುದಾಗಿ ಘೋಷಿಸಿದರು. ಸ್ಟಿಂಗ್ ಆಪರೇಷನ್‍ನಿಂದ ಸರ್ಕಾರದ ಘನತೆಗೆ ಧಕ್ಕೆ ಬಂದಿರುವುದರಿಂದ ನಾವಿನ್ನು ಸರ್ಕಾರದಲ್ಲಿ ಮುಂದುವರೆಯುವುದು ಸೂಕ್ತವಲ್ಲ, ಆದ್ದರಿಂದ ಜಾರ್ಜ್‍ರ ರಾಜೀನಾಮೆಯನ್ನು ಕಟ್ಟಿಕೊಂಡು ನಮಗೇನಾಗಬೇಕು? ಎಂದು ಮಮತಾರು ಹೇಳಿದರು.</p>
<p>ಎನ್‍ಡಿಎಯಿಂದ ಹೊರಕ್ಕೆ ಬಂದ ಕೆಲವು ದಿನಗಳ ನಂತರದಲ್ಲೇ ಮಮತಾರು ಪಶ್ಚಿಮಬಂಗಾಳದ ಚುನಾವಣೆಯಲ್ಲಿ ನಾಲ್ಕು ವರ್ಷಗಳ ಹಿಂದೆ ಅಂದರೆ 1997ರಲ್ಲಿ ತಾವು ಬಿಟ್ಟು ಬಂದಿದ್ದ ಅದೇ ಕಾಂಗ್ರೆಸ್ ಜೊತೆ ಹೊಂದಾಣಿಕೆ ಮಾಡಿಕೊಂಡರು. ಆದರೆ 2001ರಲ್ಲಿ ಮಮತಾರ ಮುಖ್ಯಮಂತ್ರಿ ಕನಸು ನನಸಾಗಲಿಲ್ಲ. 294 ಸೀಟುಗಳ ವಿಧಾನಸಭಾ ಚುನಾವಣೆಯಲ್ಲಿ ಲೆಫ್ಟ್ ಪಾರ್ಟಿ ಹಾಗೂ ಅದರ ಮಿತ್ರಕೂಟಗಳಿಗೆ 196 ಸೀಟುಗಳು ಹಾಗೂ ಮಮತಾ ಹಾಗೂ ಅವರ ಮಿತ್ರ ಪಕ್ಷಗಳಿಗೆ 98 ಸೀಟುಗಳು ಮಾತ್ರ ದೊರೆತವು. ಇದರಲ್ಲಿ ತೃಣಮೂಲದವರು 60 ಜನ ಇದ್ದರು. ಚುನಾವಣೆಗಳಲ್ಲಿ ಸೋತ ನಂತರ ಮಮತಾರವರು ಮತ್ತೆ ಎನ್‍ಡಿಎಯಲ್ಲಿ ನುಸುಳಲು ಪ್ರಯತ್ನ ಮಾಡಿದರು. ಆದರೆ ಬಿಜೆಪಿಯ ರಾಜ್ಯ ಘಟಕವು ಇದನ್ನು ವಿರೋಧಿಸಿತು. ಕೊನೆಗೆ 2004ರಲ್ಲಿ ಮಮತಾರು ಎನ್‍ಡಿಎಯ ಒಂದು ಭಾಗವಾದರು ಮತ್ತು ಕಲ್ಲಿದ್ದಲು ಮಂತ್ರಿಯಾದರು.</p>
<p>1998ರ ಸರ್ಕಾರದಲ್ಲಿ ವಿಶ್ವಾಸ ಮತಯಾಚನೆಯ ಪ್ರಸಂಗ ತಲೆಯೆತ್ತಿದಾಗ ಪಾರ್ಟಿಯ ಮ್ಯಾನೇಜರ್ ಮತ್ತು ನಾಯಕರಾದ ಪ್ರಮೋದ್ ಮಹಾಜನ್‍ರು ರಾಜಕೀಯ ಪಕ್ಷಗಳೊಡನೆ ಮಾತುಕತೆಯಾಡುತ್ತಿದ್ದರು. 'ಬಿಎಸ್‍ಪಿಯ ಸುಪ್ರೀಮೋ ಆದ ಕಾನ್ಷೀರಾಮ್‍ರೊಡನೆಯೂ ಸಹ ಮಾತಾಡಿದ್ದಾಗಿದೆ ಎಂದು ಆ ಸಮಯದಲ್ಲಿ ಮಹಾಜನರು ನನಗೆ ಹೇಳಿದ್ದರು. ಬಿಎಸ್‍ಪಿಯ ಐವರು ಸಂಸದರಿದ್ದರು. ಬಿಎಸ್‍ಪಿ ವಿಶ್ವಾಸ ಮತದ ವಿರುದ್ಧ ಮತ ಚಲಾಯಿಸುವುದಿಲ್ಲ ಮತ್ತು ಅವಶ್ಯಕತೆ ಇದ್ದರೆ ವಾಕ್‍ಔಟ್ ಮಾಡಲಾಗುವುದೆಂದು ನಿರ್ಧರಿಸಲಾಯಿತು. ಮಹಾಜನರು ನಿರಂತರವಾಗಿ ಕಾನ್ಷೀರಾಮರ ಸಂಪರ್ಕದಲ್ಲಿದ್ದರು. ನನ್ನನ್ನು ತಾತ್ಸಾರ ಮಾಡಲಾಗುತ್ತಿದೆ ಎಂದು ಮಾಯಾವತಿಯವರಿಗೆ ಅನ್ನಿಸಿತು. ಆಕೆ ಸಿಟ್ಟಾದರು. ಆದರೆ ಬಿಜೆಪಿಯ ನಾಯಕರು ಬೇರೆರೀತಿ ಹೇಳುತ್ತಾರೆ. 1999ರಲ್ಲಿ ವಿಶ್ವಾಸ ಮತ ಯಾಚನೆಯ ಹಿಂದಿನ ರಾತ್ರಿ ಬಿಎಸ್‍ಪಿಯ ಉದ್ದೇಶ ಬದಲಾಯಿತು. ವಿಶ್ವಾಸಮತದ ವಿರುದ್ಧ ಓಟು ಚಲಾಯಿಸುವುದೆಂಬ ಸುದ್ದಿ ಕೇಳಿ ಬಂತು. ಮಾಯಾವತಿಯವರನ್ನು ಸಮಾಧಾನಪಡಿಸಬೇಕೆಂದರೆ ಅಷ್ಟು ಹೊತ್ತಿಗೆ ಕಾಲ ಮೀರಿಹೋಗಿತ್ತು.</p>
<p>1999ರಲ್ಲಿ ವಿಶ್ವಾಸಮತವಿಲ್ಲದೆ ಸೋಲಲು ಪ್ರಮುಖ ಕಾರಣ ಮಾಯಾವತಿಯರ ನಿರ್ಧಾರ ಕೂಡ ಆಗಿತ್ತು. ಬೇರೆ ರಾಜಕಾರಣಿಯಾಗಿದ್ದಿದ್ದರೆ ಅವರುಗಳ ಜೊತೆ ಮಾತೂ ಕೂಡ ಆಡುತ್ತಿರಲಿಲ್ಲ. ಆದರೆ ವಾಜಪೇಯಿ ಆ ತರಹದವರಲ್ಲ. ಅವರು ಸದಾ ರಾಷ್ಟ್ರದ ಹಿತದ ಬಗ್ಗೆ, ರಾಜ್ಯದ ಹಿತದ ಬಗ್ಗೆ ಮತ್ತು ತನ್ನ ಜನರ ಹಿತದ ಬಗ್ಗೆ ಚಿಂತಿಸುತ್ತಿದ್ದರು. ಇಷ್ಟಾದರೂ ಕಾನ್ಷೀರಾಮರೊಡನೆ ಅವರು ತುಂಬಾ ಚೆನ್ನಾಗೇ ಇದ್ದರು. ಈ ಗೆಳೆತನದಿಂದಲೇ ಉತ್ತರ ಪ್ರದೇಶದಲ್ಲಿ ಬಿಜೆಪಿ ಮತ್ತು ಬಿಎಸ್‍ಪಿಗಳ ಮೈತ್ರಿಯ ಸರ್ಕಾರ ರಚಿತವಾಯಿತು. ಬಿಎಸ್‍ಪಿಯೊಂದಿಗೆ ಸೇರಿಕೊಂಡಿದ್ದರಿಂದ ಬಿಜೆಪಿಯ ಸವರ್ಣೀಯರ ಪಕ್ಷವೆಂಬ ಕಳಂಕ ದೂರವಾಗಿ ಪಕ್ಷವು ಸ್ವಲ್ಪ ಇನ್ನೂ ಮುಂದೆ ಹೋಗಬಹುದು ಎಂದು ವಾಜಪೇಯಿ ಭಾವಿಸಿದ್ದರು. ಯುಪಿಯಲ್ಲಿ ಮುಲಾಯಂ ಸಿಂಹರ ಓಟು ಬ್ಯಾಂಕನ್ನು ಎದುರಿಸಬೇಕಾದರೆ ಬಿಎಸ್‍ಪಿಯ ಅವಶ್ಯಕತೆಯಿದೆ ಮತ್ತು ಈ ಮೈತ್ರಿಯಿಂದ ಎರಡೂ ಪಕ್ಷಗಳ ಶಕ್ತಿಯು ಒಂದು ಮತ್ತು ಒಂದು ಸೇರಿ ಹನ್ನೊಂದಾಗುತ್ತದೆ ಎಂಬ ವಾಜಪೇಯಿಯವರ ಕಲ್ಪನೆಯನ್ನು ರಾಜಕೀಯ ಅಸಹಾಯಕತೆ ಅಥವಾ ಅವರ ತಿಳುವಳಿಕೆ ಎಂದು ನಂಬಲಾಗುತ್ತದೆ.</p>
<p>ಕಾಂಗ್ರೆಸ್ಸೇತರ ಹಣಕಾಸು ಮಂತ್ರಿಯೊಬ್ಬ ಅತಿ ಹೆಚ್ಚು ಬಜೆಟ್ ಮಂಡಿಸಿದವರು ಯಾರಾದರೂ ಇದ್ದರೆ ಅದು ವಾಜಪೇಯಿ ಸರ್ಕಾರದಲ್ಲಿ ಹಣಕಾಸು ಮಂತ್ರಿಯಾಗಿದ್ದ ಯಶವಂತಸಿನ್ಹಾ ಮಾತ್ರ. ಅವರು ಐದು ಬಾರಿ ಬಜೆಟ್ ಮಂಡಿಸಿದರು. ಯಶವಂತರು ಹೇಳುತ್ತಾರೆ, 'ಮೊದಲ ಬಜೆಟ್ ಮಂಡಿಸುವಾಗ ಬಜೆಟ್ ಯಾವ ರೀತಿ ಇರಬೇಕು ಎಂಬ ಮಾರ್ಗದರ್ಶನಕ್ಕಾಗಿ ವಾಜಪೇಯಿಯವರ ಬಳಿ ಹೋದೆ. ರೈತರನ್ನು ಗಮನದಲ್ಲಿಟ್ಟುಕೊಂಡು, ಹಳ್ಳಿ-ಬಡವರನ್ನು ಗಮನದಲ್ಲಿಟ್ಟುಕೊಂಡು ಬಜೆಟ್ ತಯಾರಿಸಿ ಎಂದಿದ್ದರು. ಅದೇ ಸಂದರ್ಭದಲ್ಲಿ ಕಿಸಾನ್ ಕ್ರೆಡಿಟ್ ಕಾರ್ಡ್‍ಗಳನ್ನು ಪರಿಚಯಿಸಲಾಯಿತು. ಅಲ್ಲದೆ ಗ್ರಾಮೀಣ ರಸ್ತೆಗಳ ಕಾಮಗಾರಿ ಚುರುಕಿನಿಂದ ಸಾಗಿತು.'</p>
<p>ತಾಂತ್ರಿಕವಾಗಿ ಬಜೆಟ್ಟನ್ನು ವಾಜಪೇಯಿಯವರು ಅರಿತಿರಲಿಲ್ಲ. ಆದರೆ ತಮ್ಮ ರಾಜಕೀಯ ಅನುಭವಗಳಿಂದ ಹಾಗೂ ಸೂಕ್ಷ್ಮ ನೋಟಗಳಿಂದ ಅದರಲ್ಲಿ ಅನೇಕ ಮುಖ್ಯವಾದ ಬದಲಾವಣೆಯ ಸಲಹೆ ನೀಡುತ್ತಿದ್ದರು. ಹೊಸ ಯೋಜನೆಗಳನ್ನು ರೂಪಿಸುವಾಗ ಈ ಯೋಜನೆ ಸಫಲವಾಗುವುದೋ ಇಲ್ಲವೋ..? ಇದರಿಂದ ಯಾರು ಯಾರಿಗೆ ಅನುಕೂಲವಾಗುವುದು....? ಇಂಥ ಪ್ರಶ್ನೆಗಳಿಗೆ ಉತ್ತರ ಕಾಣಿಸುವಲ್ಲಿ ಅವರು ಫೋಕಸ್ ಮಾಡುತ್ತಿದ್ದರು. ಪ್ರತಿ ಬಜೆಟ್ ಮಂಡನೆಯ ಸಮಯದ ಚರ್ಚೆಯನ್ನು ಅವರು ಇಷ್ಟಪಡುತ್ತಿದ್ದರು. ಇತರೆ ಮಂತ್ರಿಗಳ ಸಲಹೆಗಳ ಕಡೆ ಗಮನ ಹರಿಸುತ್ತಿದ್ದರು. ಸಾಮಾನ್ಯವಾಗಿ ಹಣಕಾಸು ಮಂತ್ರಿ ಹಾಗೂ ಯೋಜನಾ ಆಯೋಗದ ನಡುವಿನ ಚರ್ಚೆಯಲ್ಲಿ ತುಂಬಾ ಭಿನ್ನಾಭಿಪ್ರಾಯಗಳಿರುತ್ತಿದ್ದವು. ಜಸವಂತ ಸಿಂಹರಿಗೆ ಅವರು ತುಂಬಾ ಹತ್ತಿರವಾಗಿದ್ದರು. ಆದರೆ ಎಲ್ಲರ ಮಾತನ್ನೂ ಕೇಳುತ್ತಿದ್ದರು ಮತ್ತು ತೀರ್ಮಾನ ತಾವೇ ಸ್ವತಃ ನಿರ್ಧರಿಸುತ್ತಿದ್ದರು. ಜಸವಂತಸಿಂಹರ ಮಾತನ್ನೇ ಅವರು ಹೆಚ್ಚಾಗಿ ಕೇಳುತ್ತಿದ್ದುದು. ತೃಣಮೂಲ ಕಾಂಗ್ರೆಸ್ಸಿನ ನಾಯಕಿಯಾದ ಮಮತಾ ಬ್ಯಾನರ್ಜಿ ರೈಲ್ವೆಮಂತ್ರಿಯಾಗಿದ್ದರು. ಬಜೆಟ್ಟಿನ ಸಂದರ್ಭದಲ್ಲಿ ಆಕೆ ಯಾವಾಗಲೂ ಅಸಮಾಧಾನದಿಂದಿರುತ್ತಿದ್ದರು. ಒಮ್ಮೆ ಅವರು ಕೋಪಗೊಂಡು ಕೆಳಗಿಳಿದು ಹೊರಟೇ ಹೋದರು. ಅವರಿಗೆ ತಿಳಿ ಹೇಳಿ ಎಂದು ವಾಜಪೇಯಿ ಹೇಳಿದರು. ತಿಳಿ ಹೇಳಲಾಯಿತು. ಕೆಲಸ ಸುಸೂತ್ರವಾಯಿತು. ಕೆಲಸ ಸುಗಮಗೊಳಿಸುವ ಕಲೆ ವಾಜಪೇಯಿಯವರಿಗೆ ಚೆನ್ನಾಗಿ ತಿಳಿದಿತ್ತು. ಅವರ ಮೇಲೆ ಸಿಟ್ಟು ಮಾಡಿಕೊಳ್ಳುವುದೆಂದರೆ ಅದು ಕಷ್ಟದ ಕೆಲಸವಾಗಿತ್ತು. ಸಿಟ್ಟು ಮಾಡಿಕೊಂಡವರು ರಾಜಿಯಾಗಲಾರರು ಎಂಬ ಮಾತೇ ಇರುತ್ತಿರಲಿಲ್ಲ.</p>
<p>1999ರ ಸಾಮಾನ್ಯ ಬಜೆಟ್ಟಿಗಿಂತ ಮುಂಚೆ ಜನವರಿಯಲ್ಲಿ ಹಣಕಾಸು ಮಂತ್ರಿಗಳು ಸಣ್ಣ ಉಳಿತಾಯ ಯೋಜನೆಗಳ ಬಡ್ಡಿದರ ಕಡಿಮೆ ಮಾಡುವ ಮತ್ತು ಆಹಾರ ಪದಾರ್ಥಗಳ ಬೆಲೆ ಹೆಚ್ಚಿಸುವ ತೀರ್ಮಾನ ತೆಗೆದುಕೊಂಡರು. ರಾಜಕೀಯ ವಲಯದಲ್ಲಿ ಇದು ಹೆಚ್ಚು ವಿರೋಧಕ್ಕೊಳಗಾಯಿತು. ಮಿತ್ರಪಕ್ಷಗಳಷ್ಟೇ ಅಲ್ಲ ಬಿಜೆಪಿಯ ಕೆಲವು ನಾಯಕರೂ ಸಹ ಸರ್ಕಾರದ ಹೆಸರು ಹೊರಟು ಹೋಗುತ್ತದೆ ಎಂದು ಹೇಳತೊಡಗಿದರು. ಆದರೂ ಸಹ ಈ ವಿಷಯದಲ್ಲಿ ವಾಜಪೇಯಿಯವರು ತಮ್ಮ ಒಪ್ಪಿಗೆ ಸೂಚಿಸಿದರು. ಇದಾದ ನಂತರ ಹಣಕಾಸು ಮಂತ್ರಿಯಾದ ಯಶವಂತ ಸಿನ್ಹಾರು ವಲ್ರ್ಡ್ ಎಕನಾಮಿಕ್ ಫೋರಮ್‍ನ ವಾರ್ಷಿಕ ಸಭೆಯಲ್ಲಿ ಭಾಗವಹಿಸುವುದಕ್ಕೋಸ್ಕರ ದಾವೋಸ್‍ಗೆ ಹೋದರು. ಸಭೆಯಿಂದ ದೆಹಲಿಗೆ ವಾಪಸ್ಸಾಗುತ್ತಿದ್ದರು. ಏರ್‍ಪೋರ್ಟ್‍ನಲ್ಲೇ ಅವರಿಗೆ, ವಾಜಪೇಯಿಯವರ ನಿವಾಸದಲ್ಲಿ ಎನ್‍ಡಿಎಯ ಕೋಆರ್ಡಿನೇಶನ್ ಕಮಿಟಿಯ ಮುಖ್ಯವಾದ ಸಭೆ ನಡೆದಿದೆ. ನೇರವಾಗಿ ತಾವು ಅಲ್ಲಿಗೆ ಹೋಗಬೇಕಾಗಿದೆ ಎಂಬ ಸಂದೇಶ ಸಿಕ್ಕಿತು. ಸಭೆಯ ಕೋಣೆಯೊಳಗೆ ಹೆಜ್ಜೆಯಿಡುತ್ತಲೇ ಅವರಿಗೆ ಮಿತ್ರಪಕ್ಷಗಳ ನಾಯಕರ ಮುಖಗಳಲ್ಲಿದ್ದ ಸಿಟ್ಟು ಅರ್ಥವಾಯಿತು. ಸಭೆ ನಾಲ್ಕು ಗಂಟೆಗಳವರೆಗೆ ನಡೆಯಿತು. ಬಿಪಿಎಲ್‍ನವರಿಗೆ ಸಿಗುವ ಅಕ್ಕಿ ಹಾಗೂ ಗೋಧಿಯ ಬೆಲೆಯೇರಿಕೆಯನ್ನು ಇಳಿಸುವ ತೀರ್ಮಾನ ತೆಗೆದುಕೊಳ್ಳಬೇಕಾಗಿ ಬಂತು.</p>
<p>ರಾಜಕೀಯ ಕ್ಷೇತ್ರದಲ್ಲಿ ವಾಜಪೇಯಿಯವರಿಗೆ ಇರುವಂಥ ಆ ರೀತಿಯ ಹಿಡಿತ ಮತ್ತು ಅರಿವನ್ನು ಬಹುಶಃ ನಾವು ತುಂಬಾ ಕಡಿಮೆ ಜನರಲ್ಲಿ ನೋಡುತ್ತೇವೆ. ಕೇವಲ ಮಿತ್ರಪಕ್ಷಗಳಲ್ಲಷ್ಟೇ ಅಲ್ಲ ವಿರೋಧ ಪಕ್ಷಗಳಲ್ಲೂ ಅವರು ಬಹಳ ಉತ್ತಮವಾದ ನಂಟುಹೊಂದಿದ್ದರು. ಇದಕ್ಕೆ ಮುಖ್ಯ ಕಾರಣವೆಂದರೆ ಅವರೆಂದೂ ತಮ್ಮ ವಿರೋಧಿಗಳ ವೈಯಕ್ತಿಕ ನಿಂದನೆ ಮಾಡಿದವರಲ್ಲ. ಅವರೊಬ್ಬ ಉತ್ತಮ ಅತಿಥಿ ಆರಾಧಕರಾಗಿದ್ದರು. ಉತ್ತರ ಪ್ರದೇಶದಲ್ಲಿ ಮುಲಾಯಂರ ಸರ್ಕಾರವನ್ನು ಉರುಳಿಸುವ ಸಿದ್ಧತೆ ನಡೆಯುತ್ತಿದ್ದ ಕಾಲ. ವಾಜಪೇಯಿಯವರು ಅದೇ ಮೊದಲ ಸಲ ಬಹುಜನ ಸಮಾಜ ಪಕ್ಷದ ನಾಯಕರಾದ ಕಾನ್ಷೀರಾಮ್ ಮತ್ತು ಮಾಯಾವತಿಯವರನ್ನು ಭೇಟಿಮಾಡಿದರು. ಈ ಭೇಟಿ ವಾಜಪೇಯಿಯವರ ನಿವಾಸದಲ್ಲೇ ನಡೆಯಿತು. ಅಂದು ರಾತ್ರಿ ಭೋಜನ ವೇಳೆಯಲ್ಲಿ ಸ್ವತಃ ವಾಜಪೇಯಿಯವರೇ ಬಡಿಸಿದರು. ಇದನ್ನು ನೋಡಿದ ಕಾನ್ಷೀರಾಮ್ ಮತ್ತು ಮಾಯಾವತಿ ವಾಜಪೇಯಿಯವರ ವ್ಯಕ್ತಿತ್ವಕ್ಕೆ ಮಾರುಹೋಗಿ ತುಂಬಾ ಪ್ರಭಾವಿತರಾದರು. ಅವರ ಮಾತಿಗೆ ಇಲ್ಲ ಎನ್ನಲಿಲ್ಲ. ರಾಜಕೀಯದಲ್ಲಿ ಇದರ ಪರಿಣಾಮ ಸ್ಪಷ್ಟವಾಗಿ ಗೋಚರಿಸಿತು. ಮುಲಾಯಂರ ಸರ್ಕಾರ ಉರುಳಿ ಹೋಯಿತು.</p>
<p>2002ರಲ್ಲಿ ಮತ್ತೆ ಬಿಜೆಪಿ-ಬಿಎಸ್‍ಪಿ ಮೈತ್ರಿ ಮಾಡಿಕೊಂಡು ಉತ್ತರ ಪ್ರದೇಶದಲ್ಲಿ ಸರ್ಕಾರ ರಚಿಸುವ ಚರ್ಚೆ ನಡೆದಿತ್ತು. ಬಿಜೆಪಿಯ ಕೇಂದ್ರ ಹಾಗೂ ರಾಜ್ಯ ಘಟಕಗಳಿಗೆ ಇದು ಒಪ್ಪಿಗೆಯಾಗಿತ್ತು. ಆದರೆ ರಾಜನಾಥಸಿಂಹರು ಒಬ್ಬರು ಮಾತ್ರ ಬೇಡ ಎನ್ನುತ್ತಿದ್ದರು. ಮುಂದೆ ಇದರಿಂದ ಪಾರ್ಟಿಗೆ ನಷ್ಟವಾಗುತ್ತದೆ ಎಂಬುದು ಅವರ ವಾದವಾಗಿತ್ತು. ಆಗ ವಾಜಪೇಯಿ ರಾಜನಾಥರನ್ನು ಕರೆದು ಹೊಂದಾಣಿಕೆಯ ಅವಶ್ಯಕತೆ ಹಾಗೂ ಇತರೆ ಕಾರಣಗಳನ್ನು ತಿಳಿಹೇಳಿದರು. ಆದರೆ ರಾಜನಾಥರು ಪಟ್ಟು ಬಿಡಲಿಲ್ಲ ಹಾಗೂ ಕದಲಲಿಲ್ಲ. ಮತ್ತೆ ವಾಜಪೇಯಿ ಮತ್ತು ರಾಜನಾಥರು ಸುಮಾರು ಒಂದು ತಿಂಗಳು ಪರಸ್ಪರ ಮಾತಾಡಲಿಲ್ಲ. ರಾಜನಾಥರು ದುಃಖಿತರಾಗಿದ್ದರು. ನಂತರ ಒಪ್ಪಿಕೊಂಡರು. ಮಾಯಾವತಿಯವರು ಸರ್ಕಾರದ ಪರವಾಗಿ ವಿಶ್ವಾಸಮತ ಯಾಚಿಸಿದಾಗ ಕಾನ್ಷೀರಾಮ್‍ರವರು ಗ್ಯಾಲರಿಯಲ್ಲಿ ಕೂತಿದ್ದರು. ಬಿಜೆಪಿಯ ಪರವಾಗಿ ಪಾರ್ಟಿಯ ಸದನದಲ್ಲಿ ನಾಯಕರಾದ ರಾಜನಾಥಸಿಂಹರು ಪ್ರಸ್ತಾವನೆಯನ್ನು ಸಮರ್ಥಿಸಿದರು. ಮತ್ತು ದಲಿತ ಚೇತನ ಹಾಗೂ ರಾಷ್ಟ್ರೀಯ ಚೇತನದ ಸಾಮರಸ್ಯದ ಮಾತುಗಳನ್ನಾಡಿದರು. ಭಾಷಣ ಮತ್ತು ವಿಶ್ವಾಸ ಮತ ಗೆದ್ದ ನಂತರ ಮಾಯಾವತಿಯವರು ತಾವೇ ಮುಖ್ಯಮಂತ್ರಿಯ ಸ್ಥಾನದಿಂದ ಎದ್ದು ರಾಜನಾಥರ ಬಳಿ ಹೋಗಿ ಧನ್ಯವಾದಗಳನ್ನು ಅರ್ಪಿಸಿದರು. ನಂತರ ಕಾನ್ಷೀರಾಮರು ವಾಜಪೇಯಿಯವರನ್ನು ಭೇಟಿ ಮಾಡಿದಾಗ, ಇದು ರಾಜಕೀಯ ನಾಯಕರ ಭಾಷಣ ಮಾತ್ರವಲ್ಲ ಸ್ಟೇಟ್ಸ್‍ಮ್ಯಾನ್‍ರ ಭಾಷಣದಂತೆ ಇತ್ತು ಎಂದು ರಾಜನಾಥರ ಭಾಷಣವನ್ನು ಬಾಯ್ತುಂಬ ಹೊಗಳಿದರು. ಇದರಿಂದ ವಾಜಪೇಯಿಯವರಿಗೆ ಬಹಳ ಖುಷಿಯಾಯ್ತು.</p>
<p>2014ರ ಲೋಕಸಭಾ ಚುನಾವಣೆಗಳು ಹತ್ತಿರ ಬಂದಂತೆಲ್ಲ ಬಿಹಾರದ ಮುಖ್ಯಮಂತ್ರಿ ಹಾಗೂ ಜನತಾದಳ ಯುನೈಟೆಡ್‍ನ ನಾಯಕರಾದ ನಿತೀಶ್‍ಕುಮಾರರು ಬಿಜೆಪಿಯ ನಾಯಕ ಹಾಗೂ ಪ್ರಧಾನಮಂತ್ರಿಗಳಾದ ನರೇಂದ್ರಮೋದಿಯವರ ಕಡು ವಿರೋಧಿಯಾಗತೊಡಗಿದ್ದರು. ಆದರೆ 2002ರಲ್ಲಿ ಇದೇ ನಿತೀಶ್‍ಕುಮಾರರು ಗುಜರಾತಿನ ದಂಗೆಯ ಸಮಯದಲ್ಲಿ ಗುಜರಾತಿಗೆ ಹೋಗಿ ಮೋದಿಯವರನ್ನು ಬಾಯ್ತುಂಬ ಹೊಗಳಿದ್ದರು. ಆಗ ನಿತೀಶ್‍ಕುಮಾರರು ವಾಜಪೇಯಿ ಸರ್ಕಾರದಲ್ಲಿ ರೈಲ್ವೆಮಂತ್ರಿಯಾಗಿದ್ದರು ಮತ್ತು ಮೋದಿಯವರು ಗುಜರಾತಿನ ಮುಖ್ಯಮಂತ್ರಿಯಾಗಿದ್ದರು. ಮತ್ತೊಂದೆಡೆ ಈಗ ಮೋದಿಯವರೊಡನೆ ಕೈಜೋಡಿಸಿರುವ ರಾಮ್‍ವಿಲಾಸ್ ಪಾಸ್ವಾನರು ಗುಜರಾತಿನ ದಂಗೆಯನ್ನು ನೋಡಿ ವಾಜಪೇಯಿ ಸರ್ಕಾರದಲ್ಲಿ ರಾಜೀನಾಮೆ ಸಲ್ಲಿಸಿದ್ದರು.</p>
<p>ನಾನು ರಾಜೀನಾಮೆ ಕೊಟ್ಟುಬಿಡುತ್ತೇನೆ ಎಂದು ಹೇಳುತ್ತಿದ್ದ ಎನ್‍ಡಿಎ ಸರ್ಕಾರದ ಮತ್ತೊಬ್ಬ ಮಂತ್ರಿಯಿದ್ದರು. ಅವರನ್ನು ಪ್ರಧಾನಮಂತ್ರಿಗಳ ಮುಖ್ಯ ಕಾರ್ಯದರ್ಶಿಯಾದ ಬ್ರಜೇಶ್‍ಮಿಶ್ರರು ಸಮಾಧಾನ ಪಡಿಸಿದ್ದರು. ಮಿಶ್ರರಿಗೂ ಅವರಿಗೂ ವರ್ಷಾನುಗಟ್ಟಳೆ ಹಳೆಯ ಸಂಬಂಧವಿತ್ತು. ಅವರು ಬೇರೆ ಯಾರೂ ಅಲ್ಲ, ಜನತಾದಳ ಯುನೈಟೆಡ್‍ನವರೇ ಆದ ಶರದ್‍ಯಾದವ್. ಮಿಶ್ರರ ತಂದೆ ಡಿ.ಪಿ. ಮಿಶ್ರ ಹಾಗೂ ಯಾದವರ ತಂದೆ ಇಬ್ಬರೂ ಮಿತ್ರರಾಗಿದ್ದರು. ಶರದ್ ಯಾದವರು ಮೊದಲ ಸಾರಿ ಚುನಾವಣೆಯಲ್ಲಿ ಗೆಲ್ಲಲು ಮುಖ್ಯ ಪಾತ್ರ ವಹಿಸಿದ್ದವರೆಂದರೆ ಡಿ.ಪಿ. ಮಿಶ್ರರೇ. ಗಜರಾತಿನ ದಂಗೆಯ ನಂತರ ರಾಜೀನಾಮೆ ನೀಡಲು ನಾನು ಸಿದ್ಧನಾದೆ ಎಂದು ಯಾದವರು ಹೇಳಿದರು. ಪ್ರಧಾನಮಂತ್ರಿ ವಾಜಪೇಯಿಯವರ ಬಳಿ ಹೋಗಿ ನಾನು ರಾಜೀನಾಮೆ ಕೊಡುತ್ತೇನೆ ಎಂದು ಹೇಳಿದಾಗ ನಿಮಗೆ ಕಷ್ಟವಾಗುತ್ತಿದೆ. ನಾನು ಈ ಜಗತ್ತಿಗೆ ಮುಖ ತೋರಿಸಲು ಸಾಧ್ಯವಾಗುತ್ತಿಲ್ಲ ಎಂದು ವಾಜಪೇಯಿ ಹೇಳಿದ್ದರಂತೆ.</p>
<p>ಭಾರತದಲ್ಲಿ ಬಿಬಿಸಿಯ ಉಸ್ತುವಾರಿ ನೋಡಿಕೊಳ್ಳುತ್ತಿದ್ದ ಹಿರಿಯ ಪತ್ರಕರ್ತರಾದ ಮಾರ್ಕ್‍ಟುಲಿ ಹೇಳುತ್ತಾರೆ, 'ಸಮ್ಮಿಶ್ರ ಸರ್ಕಾರವನ್ನು ನಿಭಾಯಿಸುವಲ್ಲಿ ವಾಜಪೇಯಿಯವರ ನಡೆ ನುಡಿ ಬಹಳ ಕೆಲಸಕ್ಕೆ ಬಂದಿತು. ಪ್ರತಿ ರಾಜಕೀಯ ಪಕ್ಷದೊಡನೆಯೂ ಅವರಿಗೆ ಉತ್ತಮ ಸಂಬಂಧವಿತ್ತು. ಮಿತ್ರರೂ ಇದ್ದರು.' 1996ರಲ್ಲಿ ಸರ್ಕಾರ ರಚಿಸಲು ಅವಕಾಶವಿದ್ದರೂ ರಚಿಸಲಾಗದ್ದಕ್ಕೆ ಬಿಜೆಪಿ ಮೇಲೆಯೇ ದೋಷ ಹೊರಿಸಬೇಕು ಎಂದು ಮಾರ್ಕ್ ಹೇಳುತ್ತಾರೆ. ಅಲ್ಲಿವರೆಗೆ ಬಿಜೆಪಿಯು ಅಸ್ಪೃಶ್ಯ ಪಾರ್ಟಿಯಾಗಿಬಿಟ್ಟಿತ್ತು ಎಂಬುದು ಮಾರ್ಕ್‍ರ ಅಭಿಪ್ರಾಯವಾಗಿದೆ. ಬಾಬರಿ ಮಸೀದಿ ಬೀಳಿಸಿದ ಮತ್ತು ರಥಯಾತ್ರೆ ನಡೆಸಿದ ಕಾರಣದಿಂದ ಯಾವುದೇ ಪಾರ್ಟಿಯು ಅದರ ಜೊತೆ ಬರಲು ಸಿದ್ಧವಾಗಲಿಲ್ಲ. ಸಂಯುಕ್ತ ಮೋರ್ಚಾ ಸರ್ಕಾರ ರಚಿಸಲು ಎಲ್ಲವೂ ಜೊತೆ ಸೇರಿಕೊಂಡುಬಿಟ್ಟವು.</p>
<p>ಮಾರ್ಕ್‍ರ ಪ್ರಕಾರ ವಾಜಪೇಯಿಯವರು ಡಾ|| ಮನಮೋಹನ್‍ಸಿಂಹರಂತೆ ಸಮ್ಮಿಶ್ರ ಸರ್ಕಾರ ನಡೆಸಲಿಲ್ಲ ಅಂದರೆ ಅವರು ಮಿತ್ರಪಕ್ಷಗಳ ಒತ್ತಡಕ್ಕೆ ಒಳಗಾಗಲಿಲ್ಲ. ಬದಲಾಗಿ ಅವರು ಪ್ರಾದೇಶಿಕ ಪಕ್ಷಗಳನ್ನೆಲ್ಲ ರಾಷ್ಟ್ರೀಯ ವಿಚಾರಧಾರೆಯತ್ತ ತರಲು ಪ್ರಯತ್ನಿಸಿದರು. ಮಿತ್ರಪಕ್ಷಗಳನ್ನು ಹೊತ್ತೊಯ್ಯಲು ವಾಜಪೇಯಿಯವರಿಗೆ ಮಹಾರಥವೊಂದು ಸಿಕ್ಕಿತ್ತು. ಅವರು ನರಸಿಂಹರಾವ್‍ರವರಂತೆ ಕ್ಯಾಬಿನೆಟ್ಟಿನ ಸಭೆಗಳಲ್ಲೂ ಸಹ ಕಡಿಮೆ ಮಾತಾಡುತ್ತಿದ್ದರು ಮತ್ತು ಪ್ರತಿಯೊಬ್ಬರ ಮಾತು ಕೇಳಿಸಿಕೊಳ್ಳುತ್ತಿದ್ದರು.</p>
<p>1998 ಮತ್ತು 1999ರಲ್ಲಿ ವಾಜಪೇಯಿಯವರ ನೇತೃತ್ವದಲ್ಲಿ ಎನ್‍ಡಿಎ ಸರ್ಕಾರ ಅಸ್ತಿತ್ವಕ್ಕೆ ಬಂದಾಗ ಅದರಲ್ಲಿ ಹರಿಯಾಣದ ಓಂಪ್ರಕಾಶ್ ಚೌತಾಲಾರ ಪಕ್ಷವಾದ ಇಂಡಿಯನ್ ನ್ಯಾಷನಲ್ ಲೋಕದಳವೂ ಸಹ ಸೇರಿತ್ತು. ಓಂಪ್ರಕಾಶ್ ಕೊಹಲಿಯವರು ಆಗ ಹರಿಯಾಣದಲ್ಲಿ ಬಿಜೆಪಿಯ ಉಸ್ತುವಾರಿಕೆ ನೋಡಿಕೊಳ್ಳುತ್ತಿದ್ದರು. ಕೊಹಲಿಯವರು ಹೇಳುತ್ತಾರೆ, 'ಹರಿಯಾಣದ ಪ್ರಭಾರೆ ಜವಾಬ್ದಾರಿ ಹೊತ್ತ ನಾನು ಜಿಲ್ಲೆಗಳಲ್ಲಿ ಕಾರ್ಯಕರ್ತರ ಸಮ್ಮೇಳನ ನಡೆಸುತ್ತಿದ್ದೆ. ಓಂಪ್ರಕಾಶ ಚೌತಾಲಾರ ಪಾರ್ಟಿ ಎನ್‍ಡಿಎಯಲ್ಲಿ ಭಾಗಿಯಾಗಿದ್ದುದೇನೋ ನಿಜ, ಆದರೆ ನಾನು ಯಾವ ಜಿಲ್ಲೆಗೇ ಹೋಗಲಿ ಅಲ್ಲೆಲ್ಲ ಕಾರ್ಯಕರ್ತರು ಚೌತಾಲಾರ ಪಾರ್ಟಿಯ ಮೇಲೆ ಬಗೆ ಬಗೆಯ ಚಾಡಿ ಹೇಳತೊಡಗುತ್ತಿದ್ದರು. ಅವರೊಡನೆ ನಾನು ಮಾತಾಡುತ್ತಿದ್ದರೂ ಅವರಿಗೆ ಸಮಾಧಾನವಾಗುತ್ತಿರಲಿಲ್ಲ. ಒಮ್ಮೆ ಒಂದೆಡೆ ಇದೇ ರೀತಿ ಕಾರ್ಯಕರ್ತರ ಕೋಪ ಮತ್ತು ಅಸಹನೆಯ ಮನೋಭಾವ ಎದ್ದು ಕಂಡಿತು. ಅದನ್ನು ಅಲ್ಲೇ ಚಿವುಟಿ ನಾನು ಆಗಲೇ ಹೊರಗೆ ಬಂದೆ. ಅಷ್ಟರಲ್ಲಿ ಮೀಡಿಯಾದವರು ಮೈತ್ರಿಕೂಟದ ಬಗ್ಗೆ ಪ್ರಶ್ನೆ ಮಾಡಿದರು. ಮೈತ್ರಿಯ ಧರ್ಮವನ್ನು ಎರಡು ಕಡೆಯವರೂ ನಿಭಾಯಿಸಬೇಕು. ಇಲ್ಲಿ ಈ ಭಾವನೆಯ ಅಭಾವ ಕಾಣುತ್ತದೆ. ಒಮ್ಮುಖವಾಗಿ ಚಲಿಸಲಾಗದು. ಎಂದು ನಾನು ಉತ್ತರಿಸಿದೆ. ಇದಾದ ಕೆಲವು ದಿನಗಳ ನಂತರ ಬಿಜೆಪಿಯ ಕೇಂದ್ರೀಯ ಕಾರ್ಯಾಲಯದ ನನ್ನ ವಿಳಾಸಕ್ಕೆ ದಪ್ಪನಾದ ಒಂದು ಲಕೋಟೆ ಬಂತು. ಬಿಚ್ಚಿ ನೋಡಿದರೆ ಅದರಲ್ಲಿ ಪತ್ರಿಕೆಯ ಕತ್ತರಿಸಿದ ಸುದ್ದಿಗಳಿದ್ದವು. ಈ ಸುದ್ದಿಯನ್ನು ದೊಡ್ಡದಾಗಿ ಮುದ್ರಿಸಲಾಗಿತ್ತು. 'ಚೌತಾಲಾರ ಪಾರ್ಟಿಯಿಂದ ಮೈತ್ರಿಕೂಟವು ಸಂಕಟದಲ್ಲಿದೆ' ಎಂದು ಹರಿಯಾಣದ ಪತ್ರಿಕೆಗಳು ಮುಖಪುಟದಲ್ಲೇ ಮುದ್ರಿಸಿದ್ದವು.</p>
<p>ಕೊಹಲಿ ಹೇಳುತ್ತಾರೆ, 'ಸಂಸತ್ತಿನ ಅಧಿವೇಶನದ ಸಂದರ್ಭದಲ್ಲಿ ಬಿಜೆಪಿಯ ಸಂಸದೀಯ ಪಾರ್ಟಿಯ ಪ್ರತಿ ಮಂಗಳವಾರ ನಡೆಯುವ ಸಭೆಯಲ್ಲಿ ನಾನು ಭಾಗಿಯಾಗುತ್ತಿದ್ದೆ. ಸಭೆ ಮುಗಿದ ನಂತರ ವಾಜಪೇಯಿಯವರ ಜೊತೆ ಸಂಸದರು ಸೇರಿ ತಮ್ಮ ವಿಚಾರ ವಿನಿಮಯ ಮಾಡಿಕೊಳ್ಳುತ್ತಿದ್ದರು. ನಾನು ಅವರಿಗೆ ನಮಸ್ಕರಿಸಿದೆ. ಅವರು ನನ್ನ ಹೆಗಲ ಮೇಲೆ ಕೈ ಹಾಕಿದರು. ಮತ್ತು ನಗುತ್ತ, ಅರೆ ನಿಮ್ಮ ಓಂಪ್ರಕಾಶರು ಏನು ಹೇಳಿದರು? ಎಂದು ಕೇಳಿದರು. ಮಾತಿನರ್ಥ ಅರಿಯಲು ತಡವೇನೂ ಆಗಲಿಲ್ಲ. ನಾನು ಏನೋ ಸಮಜಾಯಿಷಿ ಹೇಳಲು ಹೋದಾಗ ವಾಜಪೇಯಿಯವರು, 'ಚೌತಾಲಾರು ನಮಗೆ ಐವರು ಸಂಸದರ ಬೆಂಬಲ ನೀಡುತ್ತಿದ್ದಾರೆ. ಅವರು ಮಂತ್ರಿಪದವಿ ಬೇಡುತ್ತಿಲ್ಲ. ಹೀಗಿರುವಾಗ ಸ್ವಲ್ಪ ಯೋಚಿಸಬೇಕು, ಸಂಯಮ ಇರಬೇಕು' ಎಂದು ಹೇಳಿದರು. ಸಿಟ್ಟುಗೊಳ್ಳುವ ಎಲ್ಲ ಸಣ್ಣ, ದೊಡ್ಡ ಪಕ್ಷಗಳನ್ನು ವಿಶ್ವಾಸಕ್ಕೆ ತೆಗೆದುಕೊಂಡು ಜೊತೆಯಲ್ಲಿ ಕರೆದುಕೊಂಡು ಮೈತ್ರಿಯನ್ನು ಮುನ್ನಡೆಸಬೇಕಾಗುತ್ತದೆ ಎಂದು ಆಗ ನನಗೆ ಅರ್ಥವಾಯಿತು.'</p>
<p>1996ರಲ್ಲಿ ಬಿಜೆಪಿಯ ಜೊತೆ ಮೊದಲು ಸೇರಿದವರೆಂದರೆ ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಾರ್ಜ್ ಫರ್ನಾಂಡಿಸ್‍ರವರು. ಎನ್‍ಡಿಎ ಮೈತ್ರಿಕೂಟದಲ್ಲೂ ಅವರು ವಾಜಪೇಯಿಯವರ ಅತ್ಯಂತ ವಿಶ್ವಾಸಪಾತ್ರರೂ ಮತ್ತು ಸಂಕಟನಿವಾರಕರೂ ಎಂದು ಸಾಬೀತಾದರು. ಆದರೆ ಜಾರ್ಜ್‍ರಿಗೇ ಸಂಕಟ ಬಂದಾಗ ಅವರೊಡನೆ ಯಾರೂ ನಿಲ್ಲಲಿಲ್ಲ.</p>
<p>2001ರ ಮಾರ್ಚ್ 13. ದೆಹಲಿಯ ಒಂದು ದೊಡ್ಡ ಹೋಟೆಲಿನ ಆವರಣದಲ್ಲಿ ತುಂಬಾ ಜನ ನೆರೆದಿದ್ದರು. ಕಾರುಗಳು ಭರ್ರಂತ ಬರುವುದು, ಚಕ್ಕನೆ ನಿಲ್ಲವುದು ನಡೆದಿತ್ತು. ಒಬ್ಬರಾದ ಮೇಲೊಬ್ಬರು ಟಿವಿ ರಿಪೋರ್ಟರುಗಳು ಹೋಟೇಲಿನ ಕಡೆ ಓಡೋಡುತ್ತ ಬರುತ್ತಿದ್ದರು. ತೆಹಲ್ಕಾ ಸಂಪಾದಕರಾದ ತರುಣ್ ತೇಜ್‍ಪಾಲ್ ಮತ್ತು ಅವರ ಸಹೋದರ ಮಿಂಟಿ ತೇಜ್‍ಪಾಲರುಗಳ ಮುಖದಲ್ಲಿ ಸ್ವಲ್ಪ ತಳಮಳ ಎದ್ದು ಕಾಣುತ್ತಿತ್ತು. ಯಾವುದೋ ಚಿಂತೆಯಿಂದ ತಳಮಳ ಶುರುವಾಗಿರಲಿಲ್ಲ. ಏನೋ ದೊಡ್ಡದು ಮಾಡುತ್ತಿದ್ದೇವೆಂಬ ತಳಮಳ. ಸರ್ಕಾರ ಬೀಳುವುದರಲ್ಲಿದೆ ಎಂಬ ವಾತಾವರಣ ಆ ಹೋಟೇಲಿನಲ್ಲಿ ನಿರ್ಮಾಣವಾಗಿತ್ತು. ದೊಡ್ಡದೊಂದು ನ್ಯೂಸ್ ಚಾನಲ್‍ನ ಸಂಪಾದಕರಿಗೆ ತರುಣ್ ತೇಜ್‍ಪಾಲರು ಫೋನ್ ಮಾಡುತ್ತ ತಮ್ಮ ಪ್ರೆಸ್‍ಕಾನ್ಫರೆನ್ಸ್‍ನ ಸೂಚನೆ ನೀಡುತ್ತಿದ್ದರು. ರಿಪೋರ್ಟರ್‍ನ್ನು ಈಗ ಕಳಿಸುವೆ ಎಂದು ಆ ಕಡೆಯಿಂದ ಉತ್ತರ ಬರುತ್ತಿತ್ತು. ಪ್ರಕರಣ ತುಂಬಾ ದೊಡ್ಡದಿದೆ ತಾವೇ ಬಂದರೆ ಚೆನ್ನ ಎಂದು ತರುಣರು ಹೇಳುತ್ತಿದ್ದರು. ಇನ್ನೇನು ಪ್ರೆಸ್‍ಕಾನ್ಫರೆನ್ಸ್ ಶುರುವಾಗಬೇಕು ಅಷ್ಟರಲ್ಲಿ ಅನೇಕ ರಾಜಕಾರಣಿಗಳ ಮತ್ತು ಸೈನ್ಯದ ಮುಖ್ಯ ಆಫೀಸರುಗಳ ಫೋನು ಬಡಿದುಕೊಳ್ಳತೊಡಗಿತು.</p>
<p>ಕ್ಯಾಮರಾದಲ್ಲಿ ಸೆರೆಹಿಡಿದ, ಬಿಜೆಪಿ ಅಧ್ಯಕ್ಷರಾದ ಬಂಗಾರು ಲಕ್ಷ್ಮಣರು ಒಂದು ಲಕ್ಷ ರೂ. ಪಡೆಯುತ್ತಿರುವ ಚಿತ್ರವನ್ನು ತೆಹಲ್ಕಾ ಎಂಬ ಸಮಾಚಾರ ಪತ್ರಿಕೆಯ ಈ ಸ್ಟಿಂಗ್ ಆಪರೇಷನ್‍ನಲ್ಲಿ ತೋರಿಸಲಾಯಿತು ಮತ್ತು ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಯಾ ಜೇಟ್ಲಿಯವರು ಪಾರ್ಟಿಗಾಗಿ ಚಂದಾ ಪಡೆದ ವಿಚಾರವೂ ಸಹ ಬಯಲಾಗಿ ಸಮಸ್ಯೆಗಳು ಶುರುವಾದವು.</p>
<p>ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಯಾ ಜೇಟ್ಲಿಯವರು ತಮ್ಮ ಮಗಳ ಮದುವೆಗಾಗಿ ಕಾರ್ಡುಗಳಿಗೆ ಆರ್ಡರ್ ಕೊಡುತ್ತಿದ್ದರು. ಏಪ್ರಿಲ್ 28ರಂದು ಮದುವೆಯಿತ್ತು. ನೀವು ಪಕ್ಷಕ್ಕಾಗಿ ದುಡ್ಡು ಪಡೆದಿರುವಿರಿ ಎಂದು ಆರೋಪ ಹೊರಿಸಿ ಪ್ರೆಸ್‍ಕಾನ್ಫರೆನ್ಸ್‍ನಲ್ಲಿ ನಿಮ್ಮ ಮೇಲೆ ಸ್ಟಿಂಗ್ ಆಪರೇಷನ್ ನಡೆಸಲಾಗುತ್ತದೆ ಎಂಬ ವದಂತಿ ಹಬ್ಬಿಸಲಾಗುತ್ತಿದೆ ಎಂದು ಅವರ ಮೊಬೈಲ್‍ಗೆ ಕರೆ ಬಂತು. ಕಾರ್ಡುಗಳಿಗೆ ಆರ್ಡರ್ ಕೊಡುವುದನ್ನು ಅಲ್ಲಿಗೇ ನಿಲ್ಲಿಸಿ ಅವರು ಸೀದಾ ನಂ 3, ಕೃಷ್ಣಾ ಮೆನನ್ ಮಾರ್ಗದಲ್ಲಿರುವ ರಕ್ಷಣಾಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರ ನಿವಾಸಕ್ಕೆ ಹೋದರು. ಆರೋಪ ಸುಳ್ಳೆಂದೂ ಹಾಗೂ ಈ ವಿಷಯವನ್ನು ಕಾಂಗ್ರೆಸ್ಸು ಮತ್ತು ಇತರೆ ಪಕ್ಷಗಳು ಇಲ್ಲಿಗೇ ಬಿಡುವುದಿಲ್ಲ ಎಂದು ಚರ್ಚೆಯಾಯಿತು. ಮೊದಲೇ ಜಾರ್ಜ್‍ರ ಮೇಲೆ ಕಾಂಗ್ರೆಸ್ಸು ಮುನಿಸಿಕೊಂಡಿತ್ತು. ಇಂಥ ವದಂತಿಗೆ ಕಾಯುತ್ತಿತ್ತು. ಗಲಾಟೆ ಶುರುವಾಯಿತು. ಟಿವಿ ಚಾನಲ್‍ಗಳಲ್ಲಿ ಎಲ್ಲಾ ರಾಜಕಾರಣಿಗಳು ತಮ್ಮ ತಮ್ಮ ಅಭಿಪ್ರಾಯ ವ್ಯಕ್ತಪಡಿಸುತ್ತಿದ್ದರು. ಸ್ಟಿಂಗ್ ಆಪರೇಷನ್ನಿನ ಪ್ರಕಾರ ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಾರ್ಜ್ ಫರ್ನಾಂಡಿಸ್‍ರು ರಕ್ಷಣಾ ವಿಷಯಗಳಲ್ಲಿ ಸಹಾಯ ಮಾಡಲು ಹಣ ಪಡೆದಿರುವುದನ್ನು ಒಪ್ಪಿಕೊಂಡಿದ್ದರು ಮತ್ತು ಜಾರ್ಜ್ ಫರ್ನಾಂಡಿಸ್‍ರ ಮನೆಯಲ್ಲೇ ದಲ್ಲಾಳಿಗಳ ಜೊತೆ ಮಾತುಕತೆ ನಡೆದಿತ್ತು. ಆದ್ದರಿಂದ ರಕ್ಷಣಾಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರ ರಾಜೀನಾಮೆಗೆ ಒತ್ತಾಯ ಶುರುವಾಯಿತು.</p>
<p>ಇದಾದ ಮಾರನೇ ದಿನವೇ ಜಾರ್ಜ್‍ರು ರಾಜೀನಾಮೆ ಸಲ್ಲಿಸಲು ತೀರ್ಮಾನಿಸಿ ಬಿಟ್ಟರು. ಆಗ ಸರ್ಕಾರಕ್ಕೆ ಚಿಂತೆ ಶುರುವಾಯಿತು. ವಾಜಪೇಯಿಯವರು ಇದಕ್ಕೆ ಒಪ್ಪಲಿಲ್ಲ ಎಂದು ಜಯಾ ಜೇಟ್ಲಿಯವರು ಹೇಳಿದರು. ಜಾರ್ಜರು ಮತ್ತೆ ಮಾರ್ಚ್ 15ಕ್ಕೆ ರಾಜೀನಾಮೆಯ ಜೊತೆಗೆ ಏಳು ಪೇಜಿನ ನೋಟ್ ಮಾಡಿಕೊಂಡು ವಾಜಪೇಯಿಯವರ ಬಳಿಗೆ ಹೋದರು. ವಿದೇಶಮಂತ್ರಿ ಜಸವಂತ್ ಸಿಂಹರು ಮತ್ತು ವಾಜಪೇಯಿ ಕೂತಿದ್ದರು. 'ಜಾರ್ಜ್ ಸಾಹೇಬರೇ ಜೀವನ ಇಲ್ಲಿಗೇ ಮುಗಿಯಲಿಲ್ಲ' ಎಂದು ವಾಜಪೇಯಿಯವರು ಜಾರ್ಜ್‍ರಿಗೆ ಸಮಾಧಾನ ಮಾಡಿದರು. ತನಿಖೆಗಾಗಿ ರಚಿಸಲಾದ ಜಸ್ಟೀಸ್ ವೆಂಕಟಸ್ವಾಮಿ ಕಮೀಷನ್ನಿಗೆ ನಾಲ್ಕು ತಿಂಗಳ ಅವಕಾಶ ನೀಡಲಾಯಿತು.</p>
<p>ಮಮತಾ ಬ್ಯಾನರ್ಜಿಯವರು ಪತ್ರ ಬರೆದು ಜಾರ್ಜ್‍ರವರನ್ನು ವಜಾಗೊಳಿಸಬೇಕು ಎಂಬ ಬೇಡಿಕೆಯಿಟ್ಟುಬಿಟ್ಟರು. ವಾಜಪೇಯಿಯವರ ನಿರ್ಧಾರಕ್ಕೆ ಮುಂಚೆಯೇ ಅವರು ಸರ್ಕಾರದ ಸಂಬಂಧ ಕಡಿದುಕೊಂಡಿದ್ದರು. ಜಾರ್ಜ್‍ರು ರಾಜೀನಾಮೆ ಸಲ್ಲಿಸಲು ಹೊರಟಿದ್ದನ್ನು ನೋಡಿ ವಾಜಪೇಯಿಯವರು ಚಿಂತಿತರಾದಂತೆ ಕಂಡು ಬಂದರು. ಜಾರ್ಜರ ರಾಜೀನಾಮೆಯನ್ನು ವಾಜಪೇಯಿ ಮತ್ತು ಆಡ್ವಾಣಿಯವರು ಒಪ್ಪಲಿಲ್ಲ, ಆದರೆ ಜಾರ್ಜ್ ಫರ್ನಾಂಡಿಸ್ ರಾಜೀನಾಮೆ ನೀಡಲೇಬೇಕು, ಅವರ ದೆಸೆಯಿಂದ ಸರ್ಕಾರಕ್ಕೆ ನಷ್ಟವಾಗುತ್ತದೆ ಎಂದು ಪ್ರಮೋದ್ ಮಹಾಜನ್ ಮತ್ತು ಮೇನಕಾ ಗಾಂಧಿಯವರು ಒತ್ತಡ ಹೇರಿದರು. ಬಿಜೆಪಿ ಅಧ್ಯಕ್ಷರಾದ ಬಂಗಾರು ಲಕ್ಷ್ಮಣರು ಈಗಾಗಲೇ ರಾಜೀನಾಮೆ ಸಲ್ಲಿಸಿಬಿಟ್ಟಿದ್ದರು. ಜಾರ್ಜರು ಸರ್ಕಾರಕ್ಕೆ ಮತ್ತು ಜಯಾ ಜೇಟ್ಲಿಯವರು ಪಾರ್ಟಿಯ ಅಧ್ಯಕ್ಷ ಸ್ಥಾನಕ್ಕೆ ರಾಜೀನಾಮೆ ಸಲ್ಲಿಸಬೇಕಾಯಿತು. ಆದರೆ ಆಗ ಜನತಾದಳದ ಮತ್ತಿಬ್ಬರು ಮಂತ್ರಿಗಳಾದ ನಿತೀಶ್‍ಕುಮಾರ್ ಮತ್ತು ದಿಗ್ವಿಜಯ್‍ಸಿಂಹರಿಗೆ ರಾಜೀನಾಮೆ ನೀಡಿರೆಂದು ಹೇಳಲಿಲ್ಲ. ಏಕೆಂದರೆ ಅವರುಗಳು ಸರ್ಕಾರದಿಂದ ಆಚೆ ಹೋದರೆ ಏನಾದರೂ ಕರಾಮತ್ತು ಮಾಡಬಹುದೆಂದು ಬಿಜೆಪಿ ಭಾವಿಸಿತ್ತು. ಜಾರ್ಜರನ್ನು ಸರ್ಕಾರದಿಂದ ಹೊರಗಿಟ್ಟ ಮೇಲೂ ಕೂಡ ವಾಜಪೇಯಿಯವರು ಒಬ್ಬ ಅನುಭವೀ ಕೂಟ ನೀತಿಜ್ಞನಂತೆ ಸರ್ಕಾರವನ್ನು ಕಾಪಾಡುವ ದಾರಿ ಕಂಡುಕೊಂಡರು. 'ಜಸ್ಟೀಸ್ ವೆಂಕಟಸ್ವಾಮಿ ಕಮೀಷನ್ನಿನ ರಿಪೋರ್ಟು ಆದಷ್ಟು ಬೇಗ ಬಂದ ನಂತರ ನಿಮ್ಮನ್ನು ಗೌರವಾದರಗಳಿಂದ ಮತ್ತೆ ಸರ್ಕಾರದಲ್ಲಿ ಸೇರಿಸಿಕೊಳ್ಳಲಾಗುವುದು. ನಿಮ್ಮ ರಾಜೀನಾಮೆಯಿಂದ ವಿರೋಧ ಪಕ್ಷಗಳ ಆಕ್ರಮಣ ಕೂಡ ಪ್ರಭಾವಹೀನವಾಗುವುದು. ಆದರೆ ನಿತೀಶ್‍ಕುಮಾರ್ ಮತ್ತು ದಿಗ್ವಿಜಯ್ ಸಿಂಹರನ್ನು ತೆಗೆದುಬಿಟ್ಟರೆ ಸರ್ಕಾರಕ್ಕೆ ನೈತಿಕ ಸಂಕಟ ಎದುರಾಗುವುದು. ನಿಮ್ಮ ಘನತೆಗೆ ಯಾವುದೇ ಧಕ್ಕೆ ಖಂಡಿತ ಬರುವುದಿಲ್ಲ. ಬಂಗಾರು ಲಕ್ಷ್ಮಣರಿಗೆ ಈಗಾಗಲೇ ಪದವಿ ತ್ಯಜಿಸಲು ಹೇಳಿಬಿಟ್ಟಿದ್ದಾಗಿದೆ. ಇನ್ನು ನಿಮ್ಮನ್ನು ಕೈಬಿಡದಿದ್ದರೆ ಬಿಜೆಪಿ ಮತ್ತು ಸಂಘಪರಿವಾರದ ಸಿಟ್ಟು ಹೆಚ್ಚಾಗುವುದು' ಎಂದು ವಾಜಪೇಯಿಯವರು ಜಾರ್ಜರಿಗೆ ಸಮಾಧಾನ ಮಾಡಿದರು.</p>
<p>ಇದಾದ ನಂತರ ಜಯಾ ಜೇಟ್ಲಿಯವರು ವಾಜಪೇಯಿಯವರಿಗೆ ತಮ್ಮ ಮಗಳ ಮದುವೆಯ ಕಾರ್ಡು ಕೊಡಲು ಪ್ರಧಾನಮಂತ್ರಿ ನಿವಾಸಕ್ಕೆ ಹೋದರು. ಜಾರ್ಜರು ರಾಜಕೀಯವಾಗಿ ಸಿಕ್ಕಿಹಾಕಿಕೊಂಡಿರುವುದರಿಂದ ವಾಜಪೇಯಿಯವರು ಮದುವೆಗೆ ಬರುವುದಿಲ್ಲವೆಂದು ಜಯಾ ಜೇಟ್ಲಿಯವರು ತಿಳಿದಿದ್ದರು. ದೆಹಲಿಯ ಕಾಶ್ಮೀರಹೌಸ್‍ನಲ್ಲಿ ಮದುವೆ ಜರುಗಿತ್ತು. ವಾಜಪೇಯಿಯವರು ಮದುವೆಗೆ ಸುಮ್ಮನೆ ಹಾಗೆ ಬಂದು ಹೀಗೆ ಹೋಗಲಿಲ್ಲ, ಸುಮಾರು ಒಂದೂವರೆ ಗಂಟೆಗಳಿಗಿಂತಲೂ ಹೆಚ್ಚು ಕಾಲ ಅಲ್ಲಿ ಕಳೆದರು ಮತ್ತು ಫಾರೂಖ್ ಅಬ್ದುಲ್ಲಾರೊಡನೆ ಸಾವಧಾನವಾಗಿ ಕೂತು ಕಾಶ್ಮೀರಿ ಅಡಿಗೆಯನ್ನು ಉಂಡರು. ವಾಜಪೇಯಿಯವರು ಹೀಗೆ ರಾಜಕೀಯ ಹಾಗೂ ಪಾರಿವಾರಿಕ ನೆಂಟಸ್ತನ ಎರಡನ್ನೂ ಸಮಾನವಾಗಿ ಕಾಯ್ದುಕೊಂಡರು.</p>
<p>ತೆಹಲ್ಕಾ ಪ್ರಕರಣದ ತನಿಖೆ ಶುರುವಾಗಿತ್ತು. ಸ್ಟಿಂಗ್ ಆಪರೇಷನ್ನಿನ ಮುದ್ರಿತ ಟೇಪುಗಳ ಫೋರೆನ್ಸಿಕ್ ತನಿಖೆ ಮಾಡಲು ಜಯಾಜೇಟ್ಲಿಯವರು ಬೇಡಿಕೆಯಿಟ್ಟರು. ಈ ಮುದ್ರಿತ ಟೇಪುಗಳ ಹಿಂದೆ ಏನೋ ಕೈಚಳಕ ನಡೆದಿದೆ ಎಂದು ಅವರಿಗೆ ಅನ್ನಿಸತೊಡಗಿತು. ಅಂದು ಭಾನುವಾರ. ವಾಜಪೇಯಿಯವರ ನಿವಾಸದಲ್ಲಿ ಯಶವಂತ್‍ಸಿನ್ಹಾ, ಜಸವಂತ್‍ಸಿಂಹ, ಅರುಣಶೌರಿ ಮತ್ತು ವಾಜಪೇಯಿಯವರು ಲಂಚ್‍ಗೆ ಸೇರಿದ್ದರು. ಟೇಪುಗಳನ್ನು ತೋರಿಸಲಾಯಿತು. ನಂತರ ಶೌರಿಯವರು, ನೀವು ಕೋರ್ಟ್‍ಗೆ ಹೋಗಬಹುದು ಎಂದು ಹೇಳಿದರು. ಕೋರ್ಟಿಗೇನೋ ಹೋಗಿಯಾಗಿದೆ, ಆದರೆ ತನಿಖಾ ಆಯೋಗವು ಇದನ್ನು ವಿದೇಶಕ್ಕೆ ಕಳುಹಿಸಲಿ ಮತ್ತು ಯಾರಿಗೂ ಇದರ ಸುಳಿವು ಸಿಗದಿರಲಿ ಎಂದು ಜಯಾಜೇಟ್ಲಿಯವರು ಹೇಳಿದರು. ತುಂಬಾ ದಿನಗಳ ನಂತರ ತನಿಖೆಗಾಗಿ ಟೇಪುಗಳನ್ನು ವಿದೇಶಕ್ಕೆ ಕಳುಹಿಸಲಾಯಿತು. ಆದರೆ ಅಷ್ಟು ಹೊತ್ತಿಗೆ ಸರ್ಕಾರವೇ ಬದಲಾಗಿತ್ತು. ಆಯೋಗವನ್ನು ರದ್ದುಗೊಳಿಸಲಾಯಿತು. ವಾಜಪೇಯಿಯವರನ್ನು ಮೊದಲುಗೊಂಡು ಸರ್ಕಾರದ ಬೇರೆ ಯಾರೂ ಸಹ ಜಾರ್ಜ್‍ರವರ, ನನ್ನ ಪರ ವಹಿಸಲಿಲ್ಲ ಎಂದು ಇವತ್ತಿಗೂ ಜಯಾ ಜೇಟ್ಲಿಯವರಿಗೆ ಖೇದವಿದೆ.</p>
<p>ಜಾರ್ಜ್‍ರವರು ಯಾವಾಗಲೂ ವಾಜಪೇಯಿಯವರ ಸಂಕಟ ನಿವಾರಕನ ಪಾತ್ರ ವಹಿಸಿದ್ದರು. ಒಮ್ಮೆ ಶಿವಸೇನೆಯ ಸಂಸದರಾದ ಸಂಜಯ್ ನಿರುಪಮರು ವಾಜಪೇಯಿಯವರ ಅಳಿಯನ ವಿರುದ್ಧ ವ್ಯಾಪಾರಕ್ಕಾಗಿ ಪ್ರಧಾನಮಂತ್ರಿ ಕಾರ್ಯಾಲಯದ ದುರ್ಬಳಕೆ ಮಾಡಿಕೊಂಡಿದ್ದಾರೆ, ಎಂಬ ವಿವಾದ ಹುಟ್ಟುಹಾಕಿದರು. ಇದನ್ನು ಕೇಳಿದ ವಾಜಪೇಯಿಯವರು ರಾಜೀನಾಮೆ ನೀಡುವ ಬೆದರಿಕೆ ಹಾಕಿದರು. ಆಗ ಜಾರ್ಜರು ಶಿವಸೇನೆಯ ಸುಪ್ರೀಮೋ ಆದ ಬಾಳಠಾಕ್ರೆ ಮತ್ತು ವಾಜಪೇಯಿಯವರನ್ನು ಪರಸ್ಪರ ಭೇಟಿ ಮಾಡಿಸಿ ಮನವರಿಕೆ ಮಾಡಿಸಿದರು.</p>
<p>ಆ ಸಮಯದಲ್ಲಿ ಬಿಜೆಪಿಯು ಡಿಎಂಕೆ ಪಾರ್ಟಿಯನ್ನು ಸರ್ಕಾರದಿಂದ ಹೊರಹಾಕಲು ಬಯಸುತ್ತಿತ್ತು. ಚುನಾವಣೆಗಳು ಬಂದಾಗ ಡಿಎಂಕೆಯ ಜೊತೆ ತನ್ನ ಅಜೆಂಡಾವನ್ನು ಕಾಯ್ದುಕೊಳ್ಳಲು ಕಷ್ಟವಾಗುವುದೆಂದು ಬಿಜೆಪಿಗೆ ಅನ್ನಿಸುತ್ತಿತ್ತು. ಮತ್ತೆ ಜಯಲಲಿತಾರ ಬಳಿಗೆ ಹೋಗಬೇಕೆಂದು ಪಾರ್ಟಿಯ ಕೆಲವು ಹಿರಿಯ ನಾಯಕರ ಮೇಲೆ ಒತ್ತಡವಿತ್ತು. ಜಾರ್ಜ್ ಮತ್ತು ಕರುಣಾನಿಧಿಯವರ ನಂಟು ಚೆನ್ನಾಗಿತ್ತು. ಹಾಗೆಯೇ ಕರುಣಾನಿಧಿ ಮತ್ತು ವಾಜಪೇಯಿಯವರ ಗೆಳೆತನ ಸಹ ಚೆನ್ನಾಗಿತ್ತು. 1996ರಲ್ಲಿ ವಾಜಪೇಯಿಯವರ 13 ದಿನಗಳ ಸರ್ಕಾರ ಬಹುಮತವಿಲ್ಲದ ಕಾರಣದಿಂದ ಬಿದ್ದು ಹೋದಾಗ, ನೀವೇಕೆ ಎನ್‍ಡಿಎಗೆ ಬೆಂಬಲ ನೀಡುವುದಿಲ್ಲ ಎಂದು ಯಾರೋ ಕರುಣಾನಿಧಿಯವರನ್ನು ಪ್ರಶ್ನಿಸಿದಾಗ, 'ವಾಜಪೇಯಿ ನನ್ನ ಮಿತ್ರರು ನಿಜ. ಆದರೆ ಒಬ್ಬ ಒಳ್ಳೆ ಮನುಷ್ಯ ಕೆಟ್ಟ ಪಕ್ಷವೊಂದರಲ್ಲಿದ್ದಾರೆ. ಬಿಜೆಪಿಯಂತಹ ಸಾಂಪ್ರದಾಯಿಕ ಪಕ್ಷದ ಜೊತೆ ನಾವು ಸೇರುವುದಿಲ್ಲ' ಎಂದು ಕರುಣಾನಿಧಿಯವರು ಹೇಳಿದರು. ಆದರೆ ಇದೇ ಕರುಣಾನಿಧಿ 1999ರಲ್ಲಿ ಜಯಲಲಿತಾರು ಎನ್‍ಡಿಎಯಿಂದ ಹೊರಗೆ ಹೋದ ಮೇಲೆ ವಾಜಪೇಯಿಯವರಿಗೆ ಬೆಂಬಲ ನೀಡಲು ಸಿದ್ಧರಾದರು. ಮತ್ತು 1999ರ ಸಾರ್ವತ್ರಿಕ ಚುನಾವಣೆಗಳಲ್ಲಿ ತಮಿಳುನಾಡಿನಲ್ಲಿ ಬಿಜೆಪಿ ಮತ್ತು ಡಿಎಂಕೆ ಜೊತೆ ಸೇರಿ ಸೆಣೆಸಿದರು.</p>
<p>ಡಿಎಂಕೆಯನ್ನು ಹೊರ ಹೋಗುವಂತೆ ತಯಾರು ಮಾಡುವ ಕೆಲಸವನ್ನು ಜಾರ್ಜ್‍ರವರಿಗೆ ವಹಿಸಲಾಯಿತು. 'ನನ್ನನ್ನು ತುಂಬಾ ಕಠಿಣ ಕಾರ್ಯದಲ್ಲಿ ಸಿಲುಕಿಸುತ್ತಿರುವಿರಿ' ಎಂದು ಜಾರ್ಜ್‍ರು ಹೇಳಿದರು. ಸರ್ಕಾರವು ಮಿತ್ರ ಪಕ್ಷವನ್ನು ಜೋಡಿಸಬೇಕೇ ಹೊರತು ಓಡಿಸಬಾರದು ಎಂದು ಜಾರ್ಜ್‍ರು ಹೇಳಿದರೆ, ಬಿಜೆಪಿಯಲ್ಲಿ ಕೇಳಿಸಿಕೊಳ್ಳಲು ಯಾರೂ ಸಿದ್ಧರಿರಲಿಲ್ಲ. ಪಾರ್ಟಿಯು ಡಿಎಂಕೆಯನ್ನು ತಾತ್ಸಾರ ಮಾಡತೊಡಗಿತು. ತನಗೆ ತಾನೇ ಅದು ಜಾಗ ಖಾಲಿ ಮಾಡಬೇಕು, ಆ ರೀತಿಯ ವಾತಾವರಣ ನಿರ್ಮಾಣ ಮಾಡಿತು. ಆದದ್ದು ಹಾಗೇಯೇ. ಬಿಜೆಪಿಯ ವರ್ತನೆ ನೋಡಿ ನೋಡಿ ಡಿಎಂಕೆಯು 2003ರ ಡಿಸೆಂಬರ್‍ನಲ್ಲಿ ತನ್ನ ಇಬ್ಬರು ಮಂತ್ರಿಗಳಾದ ಟಿ.ಆರ್. ಬಾಲು ಮತ್ತು ಎ. ರಾಜಾರಿಗೆ ರಾಜೀನಾಮೆ ಕೊಡಲು ಹೇಳಿತು. ಬೆಂಬಲ ಹಿಂತೆಗೆದುಕೊಂಡಿರುವ ಘೋಷಣೆ ಮಾಡಿತು. ಅದರ ಎರಡು ಮಿತ್ರಪಕ್ಷಗಳಾದ ಪಿಎಂಕೆ ಮತ್ತು ಎಂಡಿಎಂಕೆಗಳು ಎನ್‍ಡಿಎ ಜೊತೆಗೇ ಇರಲು ನಿರ್ಧರಿಸಿದವು. ಡಿಎಂಕೆಯ ಜೊತೆ ಬಿಟ್ಟಿದ್ದು 2004ರ ಚುನಾವಣೆಗಳಲ್ಲಿ ಬಿಜೆಪಿಗೆ ಭಾರಿ ಹೊಡೆತ ಬಿತ್ತು. ಈ ಚುನಾವಣೆಗಳಲ್ಲಿ ಕಾಂಗ್ರೆಸ್ ಮತ್ತು ಡಿಎಂಕೆಯ ಮೈತ್ರಿಕೂಟವು ಎಲ್ಲಾ 39 ಸೀಟುಗಳನ್ನು ಮತ್ತು ಪುದುಚೇರಿಯ ಒಂದು ಸೀಟನ್ನು ಗೆದ್ದಿತು. ಬಿಜೆಪಿ ಹಾಗೂ ಎಐಡಿಎಂಕೆ ಗಳು ತಮ್ಮ ಒಂದು ಖಾತೆಯನ್ನೂ ಸಹ ತೆರೆಯಲಾಗಲಿಲ್ಲ.</p>
<p>'ಜಾರ್ಜ್‍ರು ರಕ್ಷಣಾ ಮಂತ್ರಿಯಾಗಿದ್ದಾಗ ಅವರು ಬೋಫೋರ್ಸ್‍ಗೆ ಸಂಬಂಧಿಸಿದ ಫೈಲನ್ನು ತರಿಸಿದ್ದರು. ಫೈಲನ್ನು ಹೇಗಿತ್ತೋ ಹಾಗೇ ಇಟ್ಟುಬಿಡಿ. ಮುಟ್ಟಬೇಡಿ ಎಂದು ಫೋನು ಬಂದಿತು. ಅದನ್ನು ಕೆದಕಬೇಡಿ ಎಂಬುದು ಅದರ ಸಂಕೇತವಾಗಿತ್ತು. ಈ ಪ್ರಕರಣಕ್ಕೆ ಸಂಬಂಧಿಸಿದಂತೆ ನ್ಯಾಯಾಲಯವು ನೀಡಿದ್ದ ತೀರ್ಪೊಂದರ ಫೈಲನ್ನು ಜಾರ್ಜ್‍ರು ವಾಜಪೇಯಿಯವರಿಗೆ ಕೊಟ್ಟರು. ಅರುಣ್ ಜೇಟ್ಲಿ ಮತ್ತು ಲಾಲ್‍ಕೃಷ್ಣ ಆಡ್ವಾಣಿಯವರು ಈ ಪ್ರಕರಣವನ್ನು ಕೆದಕಿ ಮುಂದುವರೆಸಿ ಅಪೀಲು ಹೋಗಲು ಬಯಸಿದ್ದರು. ಆದರೆ ಈ ಪ್ರಕರಣವನ್ನು ಅಲ್ಲಿಗೇ ಕೈ ಬಿಡಿ. ಅಪೀಲು ಹೋಗಬೇಡಿ ಎಂದು ವಾಜಪೇಯಿಯವರು ಹೇಳಿದರು' ಎಂದು ಜಯಾ ಜೇಟ್ಲಿಯವರು ಒಂದು ಗಂಭೀರವಾದ ಆರೋಪ ಮಾಡುತ್ತಾರೆ.</p>
<p>'ಪ್ರಧಾನಮಂತ್ರಿಗಳ ಮುಖ್ಯ ಕಾರ್ಯದರ್ಶಿಯಾಗಿದ್ದ ಬ್ರಜೇಶ್‍ಮಿಶ್ರರಿಗೆ ಕಾಂಗ್ರೆಸ್ ಸರ್ಕಾರದ ಕಾಲದಲ್ಲಿ 2011ರಲ್ಲಿ ಪದ್ಮವಿಭೂಷಣ ಪುರಸ್ಕಾರವನ್ನು ಏಕೆ ಕೊಡಲಾಯಿತು? ಗಾಂಧಿ ಪರಿವಾರವನ್ನು ಬಚಾವು ಮಾಡುವ ಒಪ್ಪಂದವಾಗಿತ್ತೆ? ವಾಜಪೇಯಿ ಸರ್ಕಾರದಲ್ಲಿ ಅಥವಾ ಅವರ ಪರಿವಾರದಲ್ಲಿ ಯಾರನ್ನಾದರೂ ಬಚಾವು ಮಾಡಿಸಲು ಒಪ್ಪಂದವಾಗಿತ್ತೆ?' ಎಂದು ಜಯಾ ಜೇಟ್ಲಿಯವರು ಪ್ರಶ್ನಿಸುತ್ತಾರೆ. ಆದರೆ ರಾಜಕಾರಣದಲ್ಲಿ ಉತ್ತರ ಸಿಗದ ಮತ್ತು ಅವುಗಳ ಆಳಕ್ಕೆ ಇಳಿಯಲು ಸಾಧ್ಯವಾಗದ ಈ ರೀತಿಯ ಅಸಂಖ್ಯ ಪ್ರಶ್ನೆಗಳು ಇನ್ನೂ ಇವೆ.</p>
</section>
<section class="level1 numbered" epub:type="chapter" role="doc-chapter" id="id-008">
		<h1 class="level1-title" epub:type="title"><span class="num">ಅಧ್ಯಾಯ - 8</span> ಶಕ್ತಿಯಿಂದ ಶಾಂತಿಯವರೆಗೆ</h1>
<p class="text-center">ಶಾಂತಿ ಬೇಕು ನಮಗೆ, ಬದುಕು ನಮಗಿಷ್ಟ<br /> ಶಾಂತಿ ಬೇಕು ನಮಗೆ, ಅದರ ಸ್ಥಾಪನೆಗೆ ನಡೆದಿದೆ ತಯಾರಿ</p>
<p>1977ರ ಅಕ್ಟೋಬರ್ 4. ನ್ಯೂಯಾರ್ಕಿನ ಸಂಯುಕ್ತ ರಾಷ್ಟ್ರದ 32ನೇ ಸಭೆ. ಜನತಾ ಪಾರ್ಟಿ ಸರ್ಕಾರದಲ್ಲಿ ವಿದೇಶಾಂಗ ಮಂತ್ರಿಯಾಗಿದ್ದ ಅಟಲ್ ಬಿಹಾರಿ ವಾಜಪೇಯಿಯವರ ಮೊದಲ ಭಾಷಣವಿತ್ತು. ಸಂಯುಕ್ತ ರಾಷ್ಟ್ರದ ಸಭೆಯಲ್ಲಿ ಮೊಟ್ಟ ಮೊದಲಿಗೆ ಹಿಂದಿಯಲ್ಲಿ ಮಾಡಿದ ಭಾಷಣ ಅದಾಗಿತ್ತು.</p>
<p>'ಮಹೋದಯರೇ, ಸುಮಾರು 25 ವರ್ಷಗಳ ಹಿಂದೆಯೇ ಭಾರತವು ಅಣುಶಕ್ತಿಯ ಶಾಂತಿಯುತ ಬಳಕೆಯ ಕಾರ್ಯಕ್ರಮವನ್ನು ಪ್ರಾರಂಭಿಸಿತ್ತು. ಅಣುಶಕ್ತಿಯ ಶಾಂತಿಯುತ ಬಳಕೆಯಲ್ಲಿ ನಮ್ಮ ನಂಬಿಕೆ ಅಚಲವಾಗಿದೆ. ಅಣ್ವಸ್ತ್ರಗಳು ಮತ್ತು ಅಣುಶಕ್ತಿಯ ವಿಸ್ತಾರ ಇವೆರಡೂ ಬೇರೆ ಬೇರೆ ವಸ್ತುಗಳು. ಇವುಗಳ ಸ್ಪಷ್ಟವಾದ ವ್ಯತ್ಯಾಸವನ್ನು ನಾವು ಅರಿಯಬೇಕಾಗಿದೆ. ಈ ದೃಷ್ಟಿಕೋನದ ಬಗ್ಗೆ ನಮ್ಮ ಸಂಪೂರ್ಣ ಒಪ್ಪಿಗೆಯಿದೆ.'</p>
<p>ಎನ್‍ಡಿಎ ಸರ್ಕಾರದ ನೇತೃತ್ವದಲ್ಲಿ ಭಾರತದಲ್ಲಿ ನಡೆಸಿದ ಪರಮಾಣು ಶಕ್ತಿಯ ಪರೀಕ್ಷೆಗಿಂತ ಇಪ್ಪತ್ತು ವರ್ಷಗಳಿಗಿಂತ ಹಿಂದೆಯೇ ಮಾಡಿದ ಭಾಷಣದಲ್ಲೂ ವಾಜಪೇಯಿಯವರ ಮನದಿಚ್ಛೆ ಅರ್ಥವಾಗುತ್ತದೆ. ವಾಜಪೇಯಿಯವರು ಸಂಕೇತಗಳ ಮೂಲಕ ಮಾತಾಡುತ್ತಾರೆ. ಆದರೆ ತಮ್ಮ ಮಾತನ್ನು ಮುಚ್ಚಿಡುವುದಿಲ್ಲ. ಆ ಧ್ವನಿಯಲ್ಲಿ ಹೆದರಿಕೆ ಕಾಣುವುದಿಲ್ಲ. ಸಂಯುಕ್ತ ರಾಷ್ಟ್ರದ ಸಭೆಯಲ್ಲಿ ಇದು ನಿಜವಾಗಿಯೂ ಅವರ ಮೊದಲ ಭಾಷಣವಾಗಿತ್ತು. ವಿದೇಶಾಂಗ ಮಂತ್ರಿಯಾಗಿ ಮಾಡಿದ ಈ ಭಾಷಣದಲ್ಲೇ ಅವರು, ನನಗೆ ಅವಕಾಶ ಸಿಕ್ಕಿದರೆ ಪರಮಾಣು ಶಕ್ತಿಯ ಪರೀಕ್ಷೆ ಮಾಡೇ ಮಾಡುತ್ತೇನೆ ಎಂಬ ತಮ್ಮ ಮನದಿಂಗಿತವನ್ನು ಜಗಜ್ಜಾಹೀರು ಮಾಡಿದ್ದರು. ಮುಂದೆ ಪರಮಾಣು ಪರೀಕ್ಷೆಯ ನಂತರ ಅವರು ಮಾಡಿದ ಭಾಷಣವೂ ಸಹ ಹೆಚ್ಚು ಕಡಿಮೆ ಹೀಗೇ ಇತ್ತು.</p>
<p>ವಿದೇಶಾಂಗ ಮಂತ್ರಿಯಾಗಿ ವಾಜಪೇಯಿಯವರು ಸಂಯುಕ್ತ ರಾಷ್ಟ್ರದಲ್ಲಿ ಅಲ್ಲಾಡದೆ ಗಟ್ಟಿಯಾಗಿ ನಿಂತಿದ್ದರು. ಪ್ರಪಂಚದ ಪರಮಾಣು ಶಕ್ತಿಯನ್ನು ಹೊಂದಿರುವ ದೇಶಗಳೆದುರು ಅವರು ನಡುಗಲಿಲ್ಲ. ಹಿಂದೂಸ್ತಾನವೂ ಪರಮಾಣು ಶಕ್ತಿಯನ್ನು ಹೊಂದೇ ಹೊಂದುತ್ತದೆ ಎಂಬ ವಿಚಾರದಿಂದ ಹಿಂದೆ ಸರಿಯಲಿಲ್ಲ. ಅಂದು ಅವರು ಭಾಷಣದಲ್ಲಿ ಹೇಳಿದ ಮಾತುಗಳು ತುಂಬಾ ಮುಖ್ಯವಾಗಿದ್ದವು.</p>
<p>'ಅಣ್ವಸ್ತ್ರ ಶಕ್ತಿಯ ಶಾಂತಿಯುತ ಬಳಕೆಯ ದಾರಿಗೆ ತಡೆಯೊಡ್ಡುವ ಆ ಎಲ್ಲ ನೀತಿ ಹಾಗೂ ಹೆಜ್ಜೆಗಳನ್ನು ನಾವು ಮೊದಲಿನಂತೆಯೇ ಈಗಲೂ ವಿರೋಧಿಸುತ್ತೇವೆ. ಈ ವಿಷಯದಲ್ಲಿ ಪಕ್ಷಪಾತ ಮಾಡುವ ಆ ಎಲ್ಲ ಹೆಜ್ಜೆ ಮತ್ತು ನೀತಿಗಳನ್ನೂ ನಾವು ವಿರೋಧಿಸುತ್ತೇವೆ. ಅಣ್ವಸ್ತ್ರಗಳ ಅಪಾಯವನ್ನು ಯಾವ ರೀತಿ ಕೊನೆಗೊಳಿಸಬೇಕು ಎಂಬ ಸಮಸ್ಯೆಯನ್ನು ಕುರಿತಂತೆ ನಾವು ಬೇರೆ ದೇಶಗಳ ಜೊತೆ ಚರ್ಚೆ ಮಾಡಲು ಮತ್ತು ಹೆಜ್ಜೆ ಹಾಕಲು ಕೂಡ ಸಿದ್ಧರಿದ್ದೇವೆ' ಎಂದು ವಾಜಪೇಯಿಯವರು ಹೇಳಿದರು.</p>
<p>ವಾಜಪೇಯಿಯವರಂತೆ ಇಷ್ಟು ಸ್ಪಷ್ಟವಾಗಿ ಬೇರೆ ಯಾವ ರಾಜಕೀಯ ನಾಯಕರೂ ಮಾತಾಡಲಾರರು. ಅದರಲ್ಲೂ ಸಂಯುಕ್ತರಾಷ್ಟ್ರದ ಮಹಾಸಭೆಯೊಂದರ ಅಂತರರಾಷ್ಟ್ರೀಯ ವೇದಿಕೆಯಲ್ಲಿ ಮೊಟ್ಟಮೊದಲ ಭಾಷಣವಾಗಿ ಯಾರೂ ಮಾತಾಡಲಾರರು. ವಾಜಪೇಯಿಯವರು ತಮ್ಮ ಮಾತನ್ನು ಬಲವಾಗಿ ಪ್ರತಿಪಾದಿಸುತ್ತಾ ಹೀಗೆ ನುಡಿದರು, 'ರಾಜಕೀಯ ಮನಸ್ಸುಗಳು ಸೈನಿಕ ತರ್ಕಗಳಿಂದ ಮುಕ್ತವಾಗಬೇಕು. ರಾಜಕೀಯ ಇಚ್ಛಾಶಕ್ತಿಯು ವಿವೇಕದಿಂದ ಕಾರ್ಯಪ್ರವೃತ್ತವಾಗಿ ಅಣ್ವಸ್ತ್ರಗಳ ಹಿಡಿತವನ್ನು ನಿಶಸ್ತ್ರೀಕರಣದ ದಿಕ್ಕಿನತ್ತ ಹೊರಳಿಸುವಂತಾಗಬೇಕು.'</p>
<p>ಅಂದು ಭಾರತದ ಸ್ಥಿತಿ ಅಷ್ಟು ಮಜಬೂತಾಗಿತ್ತೆಂದು ಹೇಳಲಾಗುತ್ತಿರಲಿಲ್ಲ. ಅಂಥ ಪರಿಸ್ಥಿತಿಯಲ್ಲಿ ವಾಜಪೇಯಿಯವರು ಅಂತರರಾಷ್ಟ್ರೀಯ ವೇದಿಕೆಯಲ್ಲಿ ಅಭಿವೃದ್ಧಿ ಹೊಂದಿದ ದೇಶಗಳನ್ನೇ ಗುರಿಯಾಗಿಟ್ಟುಕೊಂಡು ಮಾತಾಡಿದರು. ವರ್ತಮಾನದ ಬೆಲೆಗನುಗುಣವಾಗಿ ಪ್ರಪಂಚದ ಒಟ್ಟು ಸೈನಿಕ ಖರ್ಚು ಸುಮಾರು 40ಂ ಅರಬ್ ಡಾಲರ್ ಇದೆ. ಇದರ ಶೇ. 90%ರಷ್ಟನ್ನು ಅಭಿವೃದ್ಧಿ ಹೊಂದಿದ ದೇಶಗಳು ಖರ್ಚು ಮಾಡುತ್ತಿವೆ. ಇದು ಅಭಿವೃದ್ಧಿ ಶೀಲ ದೇಶಗಳಿಗೆ ಕೊಡಲಾಗುವ ಸಹಾಯದ ಶೇ. 20% ರಷ್ಟಕ್ಕಿಂತ ಹೆಚ್ಚಿನದಾಗಿದೆ. ಶಸ್ತ್ರಗಳಿಗಾಗಿ ಮಾಡಲಾಗುವ ಖರ್ಚಿನಲ್ಲಿ ಶೇ. 5%ರಷ್ಟು ಕಡಿಮೆ ಮಾಡಿದ್ದೇ ಆದರೆ ಅದರಿಂದ ವಿಕಾಸಶೀಲ ದೇಶಗಳಿಗೆ ತಮ್ಮ ಸಾಮಾನ್ಯ ಆರ್ಥಿಕ ಲಕ್ಷ್ಯಪ್ರಾಪ್ತಿ ಮಾಡಿಕೊಳ್ಳುವಲ್ಲಿ ಸಹಾಯವಾಗುವುದು. ಆದ್ದರಿಂದ ನಿಶಸ್ತ್ರೀಕರಣವು ಕೇವಲ ಶಾಂತಿ ಮತ್ತು ಸುರಕ್ಷತೆಗಾಗಿ ಮಾತ್ರವಲ್ಲ ಬದಲಾಗಿ ಆರ್ಥಿಕ, ಸಾಮಾಜಿಕತೆಯ ವೇಗದ ಪ್ರಗತಿಗೆ ತುಂಬಾ ಮುಖ್ಯವಾಗಿದೆ ಎಂದು ವಾಜಪೇಯಿಯವರು ಬಾಣ ಬಿಟ್ಟರು.</p>
<p>ಜನಸಂಘದ ಕಾಲದಿಂದಲೂ ಬಿಜೆಪಿಯು ಪರಮಾಣು ಪರೀಕ್ಷೆಯ ಪರವಾಗಿತ್ತು. 1967ರ ಚುನಾವಣೆಗಳಲ್ಲಿ ಅದರ ಘೋಷಣಾ ಪತ್ರದಲ್ಲೂ ಕೂಡ ಈ ವಿಷಯವಿತ್ತು. ಆದರೆ ಅದು ಅಧಿಕಾರಕ್ಕೆ ಬಂದಕೂಡಲೇ ಈ ಘೋಷಣೆಯನ್ನು ಪೂರೈಸುತ್ತದೆ ಎಂದು ಯಾರೂ ಭಾವಿಸಿರಲಿಲ್ಲ.</p>
<p>1998ರ ಮಾರ್ಚ್ 18ಕ್ಕೆ ವಾಜಪೇಯಿಯವರು ಎರಡನೆಯ ಸಲ ಪ್ರಧಾನಮಂತ್ರಿಯಾದಾಗ ಪ್ರಮಾಣ ವಚನಕ್ಕಿಂತ ಮುಂಚೆ ನೀವು ಮಂತ್ರಿಯಾಗಬೇಕೆಂದು ಎ.ಪಿ.ಜೆ. ಅಬ್ದುಲ್‍ಕಲಾಂರನ್ನು ಕೇಳಿದರು. ಆದರೆ ಕಲಾಂರು ಅದನ್ನು ಒಪ್ಪಲಿಲ್ಲ. ಇದಾದ ಒಡನೆಯೇ ಬಹುಬೇಗ ಮತ್ತೆ ಪ್ರಮಾಣವಚನಕ್ಕಿಂತ ಎರಡು ದಿನ ಹಿಂದೆ ಕಲಾಂ ಮತ್ತು ಆಟೊಮಿಕ್ ಎನರ್ಜಿ ಕಮೀಷನ್ನಿನ ಚೇರ್‍ಮೆನ್ ಆದ ಆರ್. ಚಿದಂಬರಂ ಜೊತೆ ಭೇಟಿಯಾಯಿತು. ಈ ಭೇಟಿಯಲ್ಲಿ ಕಲಾಂರವರು ಮಿಸೈಲ್ ಕಾರ್ಯಕ್ರಮದ ಬಗ್ಗೆ ಮತ್ತು ಚಿದಂಬರರರು ನ್ಯೂಕ್ಲಿಯರ್ ಪ್ರೋಗ್ರಾಂನ ಬಗ್ಗೆ ಪ್ರಧಾನಮಂತ್ರಿಯವರಿಗೆ ವಿವರಿಸಿದರು. 'ಹಾಗಾದರೆ ಸರಿ, ನೀವೆಲ್ಲ ಸಿದ್ಧತೆ ಮಾಡಿಕೊಳ್ಳಿ. ಸಧ್ಯದಲ್ಲೇ ನಾವು ತೀರ್ಮಾನ ಕೈಗೊಳ್ಳುತ್ತೇವೆ' ಎಂದು ವಾಜಪೇಯಿಯವರು ಹೇಳಿದರು.</p>
<p>ಮಾರ್ಚ್ 28ರಂದು ವಾಜಪೇಯಿಯವರು ವಿಶ್ವಾಸ ಮತ ಸಾಬೀತುಪಡಿಸಿದರು. ಈಗ ಅವರ ಹತ್ತಿರ ಬಹುಮತವಿತ್ತು. 1996ರಲ್ಲಿ ಇದ್ದಂತೆ ಪರಿಸ್ಥಿತಿ ಇರಲಿಲ್ಲ.</p>
<p>ವಾಜಪೇಯಿಯವರ ಸರ್ಕಾರವು ಪರಮಾಣು ಪರೀಕ್ಷೆಯನ್ನು ಸ್ವಲ್ಪ ದಿನಗಳ ನಂತರ ಮಾಡುತ್ತಿತ್ತೇನೋ ಆದರೆ ಏಪ್ರಿಲ್ 6ರಂದು ಪಾಕೀಸ್ತಾನವು ಘೋರಿ ಎಂಬ ಮಿಸೈಲ್‍ನ್ನು ಉಡಾವಣೆ ಮಾಡಿದ್ದು ನೋಡಿ, ಈಗ ಸರಿಯಾದ ಸಮಯ ಬಂದಿದೆ ಎಂದು ಭಾರತ ನಿರ್ಧರಿಸಿತು. ರಾಷ್ಟ್ರೀಯ ಸುರಕ್ಷಾ ಸಲಹೆಗಾರ ಬ್ರಜೇಶ್‍ಮಿಶ್ರರು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಪರಮಾಣು ಪರೀಕ್ಷೆಯ ವಿಚಾರದಲ್ಲಿ ಮುಂದುವರೆಯಲು ಸಲಹೆ ನೀಡಿದರು.</p>
<p>1998ರ ಏಪ್ರಿಲ್ 9ರಂದು ವಾಜಪೇಯಿಯವರು ಕೇಳಿದರು, 'ಕಲಾಂ ಸಾಹೇಬರೇ.... ಟೆಸ್ಟ್‍ನ ಸಿದ್ಧತೆಗೆ ತಮಗೆ ಎಷ್ಟು ಸಮಯ ಬೇಕು..?' ಆಗ ಕಲಾಂರು ಪ್ರಧಾನ ಮಂತ್ರಿಗಳ ವೈಜ್ಞಾನಿಕ ಸಲಹೆಗಾರರಾಗಿದ್ದರು. 'ತಾವು ಇಂದು ಆದೇಶ ಇತ್ತರೆ 30ನೇ ದಿನಕ್ಕೆ ನಾವು ಟೆಸ್ಟ್ ಮಾಡಬಲ್ಲೆವು. ಅಂದರೆ ಮೇ 10ಕ್ಕೆ ನಾವು ಟೆಸ್ಟ್ ಮಾಡುತ್ತೇವೆ' ಎಂದು ಕಲಾಂ ಹೇಳಿದರು. 'ತಾವು ವಿಚಾರ ವಿಮರ್ಶೆ ಮಾಡಿರಿ. ಬ್ರಜೇಶ್‍ಮಿಶ್ರರೊಡನೆ ಸಂಪರ್ಕದಲ್ಲಿದ್ದುಕೊಂಡು ಟೆಸ್ಟ್‍ನ ತಾರೀಖನ್ನು ಫೈನಲ್ ಮಾಡಿರಿ' ಎಂದು ವಾಜಪೇಯಿ ಹೇಳಿದರು.</p>
<p>ಮಾರನೇ ದಿನ ನ್ಯಾಷನಲ್ ಸೆಕ್ಯೂರಿಟಿ ಅಡ್ವೈಸರ್ ಮತ್ತು ಪ್ರಿನ್ಸಿಪಲ್ ಸೆಕ್ರೆಟರಿ ಬ್ರಜೇಶ್‍ಮಿಶ್ರರ ಜೊತೆ ವಿಜ್ಞಾನಿಗಳ ಮೀಟಿಂಗ್ ಆಯಿತು. ಮೇ 10ಕ್ಕೆ ಟೆಸ್ಟ್ ನಡೆಸಬೇಕೆಂದು ನಿರ್ಧಾರವಾಗಿತ್ತು. ಆದರೆ ರಾಷ್ಟ್ರಪತಿ ಕೆ.ಆರ್. ನಾರಾಯಣನ್ ಏಪ್ರಿಲ್ 26ರಿಂದ ಮೇ 10ರವರೆಗೆ ಲ್ಯಾಟಿನ್ ಅಮೇರಿಕಾದ ಪ್ರವಾಸದಲ್ಲಿದ್ದರು. ಮತ್ತು ಏಪ್ರಿಲ್ 26ಕ್ಕಿಂತ ಮುಂಚೆ ಮೊದಲ ಟೆಸ್ಟ್ ನಡೆಸಲಾಗದಿರಲು ಮತ್ತೊಂದು ಕಾರಣವೆಂದರೆ ಅದೇ ಸಮಯದಲ್ಲಿ ಆರ್. ಚಿದಂಬರರ ಮಗಳ ಮದುವೆಯಿತ್ತು. ತನ್ನ ಮಗಳ ಮದುವೆಯಲ್ಲಿ ತಾನೇ ಗೈರುಹಾಜರಾಗುವುದು ಗೂಢಾಚಾರಿ ಏಜೆನ್ಸಿಯವರಿಗೆ ಅನುಮಾನ ತರಬಹುದಿತ್ತು. ಆದ್ದರಿಂದ ಮೇ 11ರ ತಾರೀಖು ನಿಗದಿಯಾಯಿತು. ಇಂದಿರಾಗಾಂಧಿಯವರ ಕಾಲದಲ್ಲಿ 1974ರ ಮೇ 18ರ ಬುದ್ಧ ಪೂರ್ಣಿಮೆ ದಿನ ಪರಮಾಣು ಪರೀಕ್ಷೆ ನಡೆದಿತ್ತು. ಈ ಸಾರಿಯೂ ಅದೇ ಬುದ್ಧ ಪೂರ್ಣಿಮೆ ದಿನವನ್ನು ನಿಗದಿಗೊಳಿಸಲಾಯಿತು. ಈ ಬಾರಿ ನಡೆಸಲಾಗುವ ಪರಮಾಣು ಪರೀಕ್ಷೆಯ ವಿಷಯ ಕೇವಲ ವಾಜಪೇಯಿ, ಬ್ರಜೇಶ್‍ಮಿಶ್ರ ಹಾಗೂ ಮೂವರು ವಿಜ್ಞಾನಿಗಳಿಗೆ ಮಾತ್ರ ತಿಳಿದಿತ್ತು. ಮೇ 9ರಂದು ಪ್ರಧಾನಮಂತ್ರಿ ವಾಜಪೇಯಿಯವರು ಸೇನೆಯ ಮೂವರೂ ಪ್ರಮುಖರನ್ನು ತಮ್ಮ ನಿವಾಸಕ್ಕೆ ಕರೆದು ಈ ಪರೀಕ್ಷೆಯ ಬಗ್ಗೆ ತಿಳಿಸಿದರು.</p>
<p>ತಮ್ಮ ಕ್ಯಾಬಿನೆಟ್ ಸದಸ್ಯರಿಗೂ ಸಹ ವಾಜಪೇಯಿಯವರು ಈ ವಿಷಯದ ಬಗ್ಗೆ ಏನೂ ತಿಳಿಸಿರಲಿಲ್ಲ. ಕೇವಲ ಕ್ಯಾಬಿನೆಟ್ ಮಂತ್ರಿಗಳಿಗೆ ಹಿಂದಿನ ದಿನ ಮಾತ್ರ ಹೇಳಲಾಯಿತು. ಹಿರಿಯ ಮಂತ್ರಿಗಳಾದ ಮುರಳಿ ಮನೋಹರ ಜೋಷಿಯವರು ಪರಮಾಣು ಪರೀಕ್ಷೆಯ ದಿನ ಬೆಂಗಳೂರಿನಲ್ಲಿದ್ದರು. ಟಿವಿಯಲ್ಲಿ ನೋಡಿದ ಮೇಲೆಯೇ ಅವರಿಗೂ ಈ ವಿಷಯ ತಿಳಿದದ್ದು. ರಾಷ್ಟ್ರಪತಿಯವರು ಪ್ರವಾಸದಿಂದ ಹಿಂದಿರುಗಿದ ಮೇಲೆ ವಾಜಪೇಯಿಯವರು ಅವರನ್ನು ಭೇಟಿ ಮಾಡಿ ಪರಮಾಣು ಪರೀಕ್ಷೆಯ ವಿಷಯ ತಿಳಿಸಿದರು. ರಾಷ್ಟ್ರಪತಿಯವರು ತುಂಬಾ ಉತ್ಸುಕರಾದರು. ಇದಕ್ಕೆ ಆಪರೇಷನ್ ಶಕ್ತಿ ಎಂದು ಹೆಸರಿಡಲಾಯಿತು.</p>
<p>ಮೇ 11ರ ಹಗಲು ಮೂರೂ ಮುಕ್ಕಾಲಿಗೆ ನಡೆದ ಮೂರು ಭೂಮಿಗತ ಪರೀಕ್ಷೆಗಳು ಬೇರೆ ಬೇರೆ ವಿಧಗಳಿಂದ ಕೂಡಿದ್ದವು. ಒಂದು ಫ್ಯೂಜ಼ನ್ ಡಿವೈಸ್, ಮತ್ತೊಂದು ಕಡಿಮೆ ಶಕ್ತಿಯ ಸಬ್ ಕಿಲೋ ಟನ್ ಡಿವೈಸ್ ಮತ್ತು ಇನ್ನೊಂದು ಥರ್ಮೋ ನ್ಯೂಕ್ಲಿಯರ್ ಡಿವೈಸ್. ಇದರ ನಂತರ ಮೇ 13ರ 12.21 ಗಂಟೆಗೆ ನಡೆದ ಎರಡು ಪರೀಕ್ಷೆಗಳೂ ಸಹ ಸಬ್ ಕಿಲೋ ಟನ್ ರೇಂಜಿಗಿಂತ ಕಡಿಮೆ ಶಕ್ತಿವಂತ ಡಿವೈಸ್ ಆಗಿದ್ದವು.</p>
<p>ಸಫಲವಾದ ಪರಮಾಣು ಪರೀಕ್ಷೆಯ ಘೋಷಣೆ ಮಾಡುತ್ತ ವಾಜಪೇಯಿಯವರು ಹೇಳಿದರು, 'ಭಾರತವು ಯಾವಾಗಲೂ ಶಾಂತಿಯ ಪೂಜಾರಿಯಾಗಿತ್ತು. ಆಗಿದೆ ಮತ್ತು ಮುಂದೆಯೂ ಆಗಿರುವುದು ಎಂಬ ಮಾತನ್ನು ನಾನು ಸ್ಪಷ್ಟವಾಗಿ ಹೇಳಬಯಸುತ್ತೇನೆ. ಆದ್ದರಿಂದ ನಾವು ಹೊಸ ಅಣುಪರೀಕ್ಷೆ ನಡೆಸುವುದಕ್ಕೆ ನಿರ್ಬಂಧ ಹೇರಿದ್ದೇವೆ. ಅಣ್ವಸ್ತ್ರವನ್ನು ಮೊದಲು ಪ್ರಯೋಗ ಮಾಡುವುದಿಲ್ಲ ಎಂದು ನಾವು ಜಗತ್ತಿನೆದುರು ಪ್ರಮಾಣ ಮಾಡಿದ್ದೇವೆ.'</p>
<p>ರಾಜಕಾರಣಿ ಮತ್ತು ಪ್ರಧಾನಮಂತ್ರಿಯಾದ ವಾಜಪೇಯಿ ಹಾಗೂ ಕವಿಯಾದ ಅಟಲ್‍ಬಿಹಾರಿ ವಾಜಪೇಯಿಯವರ ಹೃದಯಗಳು ಒಂದಕ್ಕೊಂದು ಬೆಸೆದುಕೊಂಡಿವೆಯೇ?</p>
<p>ಜಪಾನಿನ ಹಿರೋಶಿಮಾ ಮತ್ತು ನಾಗಸಾಕಿಗಳ ಮೇಲೆ ಪರಮಾಣು ಬಾಂಬಿನ ಆಕ್ರಮಣವಾದಾಗ ವಾಜಪೇಯಿಯವರು ಒಂದು ಕವಿತೆ ಬರೆದರು, ಅದೇ 'ಹಿರೋಶಿಮಾದ ವೇದನೆ' ಎಂಬ ಕವಿತೆ.</p>
<p class="text-center">ಯಾವುದೋ ಒಂದು ರಾತ್ರಿ<br /> ನನ್ನ ನಿದ್ದೆ ಹಾರಿ ಹೋಗುತ್ತದೆ<br /> ಕಣ್ಣುಗಳು ತೆರೆಯುತ್ತವೆ<br /> ಹಿರೋಷಿಮಾ, ನಾಗಸಾಕಿಯ<br /> ಭೀಷಣ ನರಸಂಹಾರವನ್ನು ನೋಡಿ<br /> ಅಣ್ವಸ್ತ್ರಗಳನ್ನು ನಿರ್ಮಿಸಿದಂಥ<br /> ವಿಜ್ಞಾನಿಗಳು ರಾತ್ರಿ ಹೊತ್ತು ಹೇಗೆ ನಿದ್ರಿಸಿದರೆಂದು<br /> ಯೋಚಿಸುತ್ತೇನೆ ನಾನು<br /> ತಾವು ಮಾಡಿದ್ದು ತಪ್ಪೆಂದು ಅವರಿಗೆ<br /> ಒಂದು ಕ್ಷಣವಾದರೂ ಅನ್ನಿಸುವುದಿಲ್ಲವೇ?<br /> ಅವರಿಗೇನಾದರೂ ಹಾಗೆ ಅನ್ನಿಸಿದ್ದರೆ<br /> ಸಮಯ ಅವರನ್ನು ಕಟಕಟೆಯಲಿ ನಿಲ್ಲಿಸುವುದಿಲ್ಲವೇ?<br /> ಒಂದು ವೇಳೆ ಹಾಗೆ ಅವರಿಗೆ ಅನ್ನಿಸಲಿಲ್ಲವೆಂದರೆ<br /> ಇತಿಹಾಸ ಅವರನ್ನೆಂದೂ ಕ್ಷಮಿಸದು</p>
<p>1999ರ ಫೆಬ್ರವರಿ 21ರಂದು ಪಾಕೀಸ್ತಾನದ ಯಾತ್ರೆಯ ಸಮಯದಲ್ಲಿ ಲಾಹೋರಿನಲ್ಲಿ ನಾಕರೀಕ ಸನ್ಮಾನ ಸಮಾರಂಭದಲ್ಲಿ ವಾಜಪೇಯಿಯವರು ಈ ಕವಿತೆಯನ್ನು ಉದ್ಧರಿಸುತ್ತ ಬಾಂಬು ವಿಸ್ಫೋಟದ ಬಗೆಗಿನ ತಮ್ಮ ನಿಲುವನ್ನು ಸ್ಪಷ್ಟ ಪಡಿಸಿದರು. 'ಪೋಖ್ರಾನಿನಲ್ಲಿ ಪರಮಾಣು ಸ್ಫೋಟದ ತೀರ್ಮಾನ ಕೈಗೊಂಡಾಗ ಜನ ನನಗೆ ನನ್ನದೇ ಕವಿತೆಯನ್ನು ಜ್ಞಾಪಿಸಿದರು. ನಾನು ಹಿರೋಷಿಮಾಕ್ಕೂ ಹೋಗಿದ್ದೆ. ನಾಗಸಾಕಿಯ ದೃಶ್ಯಗಳನ್ನು ನೋಡಿದ್ದೆ. ಅಲ್ಲಿ ಬಾಂಬಿನ ದಾಳಿ ಮಾಡಲಾಯಿತು. ಅದರ ಅವಶ್ಯಕತೆಯೇ ಇರಲಿಲ್ಲ. ಅಲ್ಲಿ ಯುದ್ಧವೇ ನಿಂತುಹೋಗಿತ್ತು. ಮಿತ್ರ ದೇಶಗಳು ಗೆದ್ದಿದ್ದವು. ಆತ್ಮ ರಕ್ಷಣೆಗಾಗಿ ಪ್ರಯೋಗಿಸಿದ ಅಣ್ವಸ್ತ್ರಗಳು ಅವಾಗಿರಲಿಲ್ಲ. ಇವತ್ತು ಅವರೆಲ್ಲ ಅದರ ಪರಿಣಾಮವನ್ನು ಅನುಭವಿಸುತ್ತಿದ್ದಾರೆ' ಎಂದು ವಾಜಪೇಯಿ ಮಾತಾಡಿದರು.</p>
<p>`ಹಿರೋಶಿಮಾದ ವೇದನೆ' ನನ್ನ ಕವಿತೆಯ ಶೀರ್ಷಿಕೆಯಾಗಿತ್ತು. ಕವಿಯೊಬ್ಬನ  ಹೃದಯದ ವೇದನೆ ಅದಾಗಿತ್ತು. ಆದ್ದರಿಂದ ಗಂಭೀರವಾದ ನಿರ್ಣಯ ತೆಗೆದುಕೊಂಡಾಗಲೂ ನನ್ನ ಮನಸ್ಸು ಶುಭ್ರವಾಗಿತ್ತು ಮತ್ತು ಈಗಲೂ ಹಾಗೇ ಇದೆ. ನಾವೆಲ್ಲ ಜೊತೆ ಸೇರಿ ಆಟಂ ವೆಪನ್ಸ್  ಫ್ರೀ ವರ್ಲ್ಡ್‌ನ್ನು ಕಟ್ಟಬೇಕಿದೆ. ನಾವು ನಮ್ಮ ಆಟಂ ಆಯುಧಗಳನ್ನು ಬಳಸಿಕೊಳ್ಳೋಣ, ಇದರ ಬಗ್ಗೆ ಯಾವುದೇ ಪ್ರಶ್ನೆ  ಉದ್ಭವಿಸುವುದಿಲ್ಲ. ಆದರೆ ಇದಕ್ಕಾಗಿ ಸ್ನೇಹದ ವಾತಾವರಣ ಬೇಕಾಗಿದೆ.'</p>
<p>ರಣನೀತಿ ಹಾಗೂ ರಾಜಕಾರಣ ಎರಡರ ದೃಷ್ಟಿಯಿಂದ ನೋಡಿದಾಗ ಅಧಿಕಾರಕ್ಕೆ ಬಂದೊಡನೆಯೇ ಪರಮಾಣು ಪರೀಕ್ಷೆ ನಡೆಸುವ ತೀರ್ಮಾನ ತೆಗೆದುಕೊಂಡಿದ್ದು ಒಂದು ಪ್ರಮುಖವಾದ ನಿರ್ಣಯವಾಗಿತ್ತು. ವಾಜಪೇಯಿಯವರಲ್ಲಿ ದೃಢನಿರ್ಧಾರ ತೆಗೆದುಕೊಳ್ಳುವ ಕ್ಷಮತೆಯಿತ್ತು. ಅವರ ರಾಜಕೀಯ ವ್ಯಕ್ತಿತ್ವಕ್ಕೆ ಸಂಬಂಧಿಸಿದಂತೆ ತುಂಬಾ ಗಮನಿಸಬೇಕಾದ ಮಾತಿದು. ಇವರಿಗಿಂತ ಮುಂಚೆ ಅಷ್ಟೊಂದು ಅವಕಾಶಗಳಿದ್ದರೂ ಅನೇಕರು ಈ ವಿಚಾರದಿಂದ ಹಿಂದೆ ಸರಿದಿದ್ದರು. ನರಸಿಂಹರಾವ್‍ರವರು ಯೋಚಿಸುತ್ತಲೇ ಇದ್ದುಬಿಟ್ಟರು. ಕೊನೆಗೆ ನನಗೆ ಪರಮಾಣು ಪರೀಕ್ಷೆ ನಡೆಸಲು ಇಷ್ಟವಿಲ್ಲ ಎಂದು ಬಿಟ್ಟರು. ಶ್ರೀಮತಿ ಗಾಂಧಿಯವರೂ ಕೂಡ ಯೋಚಿಸುತ್ತಲೇ ಇದ್ದು ಬಿಟ್ಟರು. ಆದರೂ ಅವರು 1982ರಲ್ಲಿ ಎರಡನೇ ಸಲ ಟೆಸ್ಟ್ ನಡೆಸಲು ಒಪ್ಪಲಿಲ್ಲ. ರಾಜೀವಗಾಂಧಿಯವರು ಪ್ರಧಾನಿಯಾದಾಗ 'ಬಾಂಬನ್ನು ಗುರಿಯವರೆಗೆ ಕೊಂಡೊಯ್ಯಲು ಸಾಧನ ಬೇಕು' ಎಂದು ಬಿಟ್ಟರು. ಆದರೂ ಮತ್ತೆ ಅವರು ಪರಮಾಣು ಪರೀಕ್ಷೆಯ ದಾರಿ ಹುಡುಕಲಿಲ್ಲ.</p>
<p>ಪರಮಾಣು ಪರೀಕ್ಷೆ ನಡೆಸುವ ತೀರ್ಮಾನ ತೆಗೆದುಕೊಂಡಾಗ ವಾಜಪೇಯಿಯವರು ಈ ವಿಚಾರವನ್ನು ತಮ್ಮ ಹತ್ತಿರದ ನಾಲ್ವರು ಆಪ್ತರಿಗೆ ಮಾತ್ರ ಹೇಳಿದರು. ಲಾಲ್‍ಕೃಷ್ಣ ಆಡ್ವಾಣಿ, ಜಾರ್ಜ್‍ಫರ್ನಾಂಡಿಸ್, ಜಸವಂತಸಿಂಹ ಮತ್ತು ಪ್ರಮೋದ್ ಮಹಾಜನ್. ಪ್ರಧಾನ ಮಂತ್ರಿಗಳ ಆಪ್ತ ಕಾರ್ಯದರ್ಶಿ ಬ್ರಜೇಶ್‍ಮಿಶ್ರರಿಗೆ ವಿಜ್ಞಾನಿಗಳೊಡನೆ ಒಡನಾಡುವ ಜವಾಬ್ದಾರಿ ಕೊಡಲಾಯಿತು. ಕಲಾಂ ಮತ್ತು ಚಿದಂಬರಂರನ್ನು ಮುಖ್ಯ ಸಂಯೋಜಕರನ್ನಾಗಿ ನೇಮಿಸಲಾಯಿತು. ಕಲಾಂರವರ ಸಹವಿಜ್ಞಾನಿಯಾದ ಸಂತಾನಂರವರಿಗೆ ಟೆಸ್ಟ್ ಸೈಟಿನ ಜವಾಬ್ದಾರಿ ನೀಡಲಾಯಿತು. ತುಂಬಾ ಎಚ್ಚರಿಕೆಯಿಂದ ಕೆಲಸ ಶುರುವಾಗಿ ಬಿಟ್ಟಿತ್ತು. ಅಮೇರಿಕಾದ ಗೂಢಾಚಾರಿ ಸೆಟೆಲೈಟಿನ ಕಾರಣದಿಂದ ರಾತ್ರಿಯಲ್ಲೇ ಕೆಲಸಮಾಡಬೇಕಾಗುತ್ತಿತ್ತು.</p>
<p>ಸಂಪೂರ್ಣ ಪ್ರೋಗ್ರಾಂನಲ್ಲಿ `ವೈಟ್ ಹೌಸ್', `ತಾಜ್‌ಮಹಲ್', `ಮೇಜರ್‌ಜನರಲ್', `ನಟರಾಜ್', `ಕುಂಭಕರ್ಣ' ಎಂಬ ಕೋಡ್‌ನ ಹೆಸರುಗಳನ್ನಿಡಲಾಯಿತು. ವಿಜ್ಞಾನಿಗಳು ಯಾವತ್ತೂ ಒಟ್ಟಿಗೆ ಪ್ರಯಾಣ ಮಾಡುತ್ತಿರಲಿಲ್ಲ. ನೇರವಾಗಿ ಪೋಖ್ರಾನಿಗೆ ಹೋಗುತ್ತಿರಲಿಲ್ಲ. ಅವರು ಯಾವಾಗಲೂ ಸೈನ್ಯದ ದಿರಿಸು ಧರಿಸಿರುತ್ತಿದ್ದರು. `ಮೇಜರ್ ಜನರಲ್  ಪೃಥ್ವೀರಾಜ್' ಎಂದು ಕಲಾಂರಿಗೆ ಹೆಸರಿಡಲಾಯಿತು. ಚಿದಂಬರರು `ನಟರಾಜ' ಆದರು. ಪರಮಾಣು ಪರೀಕ್ಷೆ ನಡೆಸುವುದಕ್ಕಿಂತ ಮುಂಚೆ ಪ್ರಮುಖ ದೇಶಗಳು ನಮ್ಮ ಮೇಲೆ ದಿಗ್ಬಂಧನ ಹೇರಬಹುದು ಎಂಬ ಅನುಮಾನವಿತ್ತು. ದಿಗ್ಬಂಧನ ಹೇರಿದರೂ ಒಂದು ವರ್ಷ ಮಾತ್ರ ಎಂಬುದು ಬ್ರಜೇಶ್ ಮಿಶ್ರರ ಅಭಿಪ್ರಾಯವಾಗಿತ್ತು.</p>
<p>'ನಾವು ಭಾರತದ ಮೇಲೆ ಆರ್ಥಿಕ ದಿಗ್ಬಂಧನ ಹೇರೋಣವೆಂಬ ನಿರ್ಣಯ ಕೈಗೊಂಡಿದ್ದೇವೆ. ನನಗಂತೂ ಇದು ತುಂಬಾ ನಿರಾಶಾದಾಯಕವಾಗಿದೆ. ಕಳೆದ ಐದು ವರ್ಷಗಳಿಂದ ನಾನು ಭಾರತದ ನಾಯಕರುಗಳ ಸಂಪರ್ಕದಲ್ಲಿದ್ದೇನೆ. ಭವಿಷ್ಯದಲ್ಲೂ ನಮ್ಮ ಸ್ನೇಹ ಉತ್ತಮವಾಗಿರುವುದೆಂದು ನನಗೆ ಭರವಸೆಯಿತ್ತು. ಆದರೆ ನ್ಯೂಕ್ಲಿಯರ್ ನಾನ್ ಪಾಲಿಫಿಕೇಶನ್ ಟ್ರೀಟೀಗೆ ಸೈನು ಮಾಡಿದ್ದರೂ ಭಾರತವು ಪರಮಾಣು ಪರೀಕ್ಷೆ ನಡೆಸಿತು. ಇದರಿಂದ ಅಮೇಕಾಗೆ ಸಂತೋಷವಾಗಿಲ್ಲ. ನಾವಿದನ್ನು ಖಡಾಖಂಡಿತವಾಗಿ ವಿರೋಧಿಸಲೇಬೇಕಾಗಿದೆ' ಎಂದು ಭಾರತದ ಪರಮಾಣು ಪರೀಕ್ಷೆಯ ನಂತರ ಅಮೇರಿಕಾದ ರಾಷ್ಟ್ರಪತಿ ಬಿಲ್‍ಕ್ಲಿಂಟನ್ ಹೇಳಿದರು.</p>
<p>ಅಮೇರಿಕಾಗೆ ಸಿಟ್ಟಿಗಿಂತ ಹೆಚ್ಚಾಗಿ ಒಂದು ರೀತಿ ಆಘಾತವಾಗಿತ್ತು. ಅದಕ್ಕೆ ಕಾರಣ ತನಗೆ ತಿಳಿಯದೇ ಈ ರೀತಿ ಪರಮಾಣು ಪರೀಕ್ಷೆ ನಡೆಯಿತಲ್ಲ ಎಂದು. ಅಮೇರಿಕಾದ ಗೂಢಾಚಾರಿ ಏಜೆನ್ಸಿಯ ಸಿಐಎಯ ನಿರ್ದೇಶಕರಾದ ಜಾರ್ಜ್ ಟೆನೆಟ್ ಹೇಳಿದರು, 'ಅನೇಕ ವರ್ಷಗಳಿಂದ ನಾವು ಭಾರತದ ನ್ಯೂಕ್ಲಿಯರ್ ಪ್ರೋಗ್ರಾಂ ಮೇಲೆ ಕಣ್ಣಿಡುತ್ತಾ ಇದ್ದೆವು. ಆದರೆ ಈ ಬಾರಿ ನಮಗೆ ಟೆಸ್ಟ್‍ಗೆ ಸಂಬಂಧಿಸಿದಂತೆ ಯಾವುದೇ ಸುಳಿವು ಸಿಗಲಿಲ್ಲ ಎಂಬ ವಿಷಯವನ್ನು ತಳ್ಳಿಹಾಕುವ ಹಾಗಿಲ್ಲ.'</p>
<p>ಭಾರತಕ್ಕೆ ಪ್ರತ್ಯುತ್ತರವಾಗಿ ಪಾಕೀಸ್ತಾನವೂ ಕೂಡ 1998ರ ಮೇ 28ರಂದು ಆರು ಪರಮಾಣು ಪರೀಕ್ಷೆಗಳನ್ನು ನಡೆಸಿತು. ಪಾಕೀಸ್ತಾನದ ಪ್ರಧಾನಿ ನವಾಜ್ ಶರೀಫ್ ಹೇಳಿದರು, 'ನಾವು ಬಹಳ ಕಾದೆವು. ಒಂದು ವೇಳೆ ಭಾರತವು ಶಾಂತಿಯಮಾರ್ಗವನ್ನು ಅನುಸರಿಸಿದ್ದಿದ್ದರೆ ನಾವು ಪರೀಕ್ಷೆ ನಡೆಸುತ್ತಿರಲಿಲ್ಲ. ಅಸಹಾಯಕರಾಗಿ ಆತ್ಮರಕ್ಷಣೆಗೋಸ್ಕರ ಹೀಗೆ ಮಾಡಿದೆವು.' ಅಮೇರಿಕಾ ಮತ್ತು ಯೂರೋಪಿನ ಪ್ರಕಾರ ಭಾರತವು ಈ ಉಪಮಹಾದ್ವೀಪದಲ್ಲಿ ಪರಮಾಣು ಆಯುಧಗಳ ಆಕ್ರಮಿಕ ರೇಸ್ ಶುರುಮಾಡಿತ್ತು. ಚೀನ ಮತ್ತು ಅಮೇರಿಕಾಗಳು ವಿಶ್ವ ಸಂಸ್ಥೆಯಲ್ಲಿ ಪ್ರಸ್ತಾವನೆಯನ್ನು ಪಾಸು ಮಾಡಿದವು. ಇದರಲ್ಲಿ ಕಾಶ್ಮೀರದ ಉಲ್ಲೇಖ ಕೂಡ ಮಾಡಲಾಯಿತು. ಕಾಶ್ಮೀರದ ಸಮಸ್ಯೆಯನ್ನು ಅಂತರರಾಷ್ಟ್ರೀಯ ವಿಷಯವನ್ನಾಗಿ ಮಾಡುವುದನ್ನು ಭಾರತ ವಿರೋಧಿಸುತ್ತಿತ್ತು. ಈಗ ಇದು ಇಡೀ ಪ್ರಪಂಚದ ಕಣ್ಣಿಗೆ ಬಿತ್ತು.</p>
<p>ಪರಮಾಣು ಪರೀಕ್ಷೆಯ ನಂತರ ಆರ್ಥಿಕ ದಿಗ್ಬಂಧನ ಹೇರಬಹುದು ಮತ್ತು ಭಾರತದ ಸಂಕಷ್ಟಗಳು ವೃದ್ಧಿಸುವವು ಎಂದು ವಾಜಪೇಯಿಯವರೂ ಚೆನ್ನಾಗಿ ಅರಿತಿದ್ದರು. ಪರಮಾಣು ಪರೀಕ್ಷೆಗೆ ಮುನ್ನ ಅವರು ಹಣಕಾಸು ಮಂತ್ರಿ ಯಶವಂತ್ ಸಿನ್ಹಾರನ್ನು ಕರೆಸಿದರು. ಯಾರೆದುರೂ ತಲೆಬಾಗಬೇಕಾಗಿಲ್ಲ. ಪರಮಾಣು ಪರೀಕ್ಷೆ ನಡೆಸಲಾಗುವುದು ಎಂದರು. ರP್ಷÀಣಾ ವಿಭಾಗದ ಕ್ಯಾಬಿನೆಟ್ ಸಮಿತಿಯಲ್ಲಿಯೂ ಸಹ ಇದರ ಬಗ್ಗೆ ಸಲಹೆ ಸೂಚನೆ ತೆಗೆದುಕೊಳ್ಳಲಾಯಿತು. 'ಸ್ವಾವಲಂಬಿಗಳಾಗಿರಿ' ಎಂದು ವಾಜಪೇಯಿಯವರು ಹೇಳಿದರು. ಸಿದ್ಧತೆಯಿಂದ ಪ್ರಯೋಜನವೂ ಆಯಿತು. ಸಂಪೂರ್ಣ ಜಗತ್ತು ಭಾರತದ ಪರವಹಿಸಬೇಕು ಎಂದು ವಿಶ್ವಾಸ ಪಾತ್ರರಾದ ಜಸವಂತ್‍ಸಿಂಹರಿಗೆ ವಾಜಪೇಯಿಯವರು ಹೇಳಿದರು. ಇದರಿಂದ ಭಾರತಕ್ಕೆ ಸಾಕಷ್ಟು ಪ್ರಯೋಜನವಾಯಿತು. ನಂತರ 2000ದಲ್ಲಿ ಅಮೇರಿಕಾದ ಅಧ್ಯP್ಷÀ ಬಿಲ್ ಕ್ಲಿಂಟನರು ಭಾರತದ ಪ್ರವಾಸ ಕೈಗೊಂಡರು.</p>
<p>ಹಿರಿಯ ಪತ್ರಕರ್ತರಾದ ಕಲ್ಯಾಣಿ ಶಂಕರರ ಪ್ರಕಾರ ಇದಕ್ಕಿಂತ ಮುಂಚೆ ನರಸಿಂಹರಾವ್ ಸರ್ಕಾರದ ಸಮಯದಲ್ಲಿ ಪರಮಾಣು ಪರೀಕ್ಷೆಗೆ ಸಿದ್ಧರಿರಬೇಕೆಂದು ರಾವ್‍ರವರು ವಿಜ್ಞಾನಿಗಳಿಗೆ ಆದೇಶಿಸಿದ್ದರು. ಈ ಸಿದ್ಧತೆಯಲ್ಲಿ ಥರ್ಮೋ ನ್ಯೂಕ್ಲಿಯರ್ ಮತ್ತು ಹೈಡ್ರೋಜನ್ ಬಾಂಬುಗಳೂ ಸೇರಿದ್ದವು. ಇವೆಲ್ಲವನ್ನೂ ಸಿದ್ಧಮಾಡಿಕೊಂಡು ತಯಾರಾಗಿರಿ ಎಂಬುದು ಅವರ ಆದೇಶವಾಗಿತ್ತು.</p>
<p>ಆ ಸಮಯದಲ್ಲಿ ಅಮೇರಿಕಾಗೆ ಇದರ ಸುಳಿವು ಸಿಕ್ಕಿತ್ತು. ಸಿದ್ಧತೆಯ ಸೆಟೆಲೈಟ್ ಪಿಕ್ಚರ್‍ಗಳನ್ನು ಅದು ಪಡೆದಿತ್ತು. ಭಾರತಸರ್ಕಾರದೊಡನೆ ಇದರ ಕುರಿತು ಮಾತಾಡಿತ್ತು. 1995ರ ಡಿಸೆಂಬರ್‍ನಲ್ಲಿ ಭಾರತವು ಸಿದ್ಧತೆ ಮಾಡಿಕೊಂಡಿತ್ತು. ಆಗಲೇ ಕ್ಲಿಂಟನರು ರಾವ್‍ರವರಿಗೆ ಫೋನು ಮಾಡಿ ಕೇಳಿದ್ದರು, ರೊಟೀನ್ ಮೈಂಟನೆನ್ಸ್ ನಡೆದಿದೆ ಅಷ್ಟೆ. ಅಂಥಾದ್ದೇನೂ ನಡೆಯುತ್ತಿಲ್ಲ ಎಂದು ರಾವ್ ಹೇಳಿದ್ದರು. ಆಗ ಅಮೇರಿಕಾದ ರಾಯಭಾರಿ ಫ್ರೆಂಕ್ ವಾಯ್‍ಜನರ್ ಪ್ರಧಾನ ಮಂತ್ರಿಗಳ ಆಪ್ರ ಕಾರ್ಯದರ್ಶಿ ಎ.ಎನ್. ವರ್ಮಾರೊಡನೆ ಈ ವಿದ್ಯಮಾನದ ಬಗ್ಗೆ ಮಾತಾಡಿದ್ದರು. ಆ ರೀತಿ ಪರೀಕ್ಷೆಯ ತಯಾರಿ ನಡೆದಿದ್ದಿದ್ದರೆ ತಮಗೆ ಖಂಡಿತ ತಿಳಿಸಿಯೇ ತಿಳಿಸಲಾಗುತ್ತಿತ್ತು ಎಂದು ಹೇಳಲಾಗಿತ್ತು. ಅಂದರೆ ರಾವ್‍ರವರು ತಮ್ಮ ಆಪ್ತ ಕಾರ್ಯದರ್ಶಿಯನ್ನೂ ಈ ಯೋಜನೆಯಲ್ಲಿ ಸೇರಿಸಿಕೊಂಡಿರಲಿಲ್ಲ.</p>
<p>ಚುನಾವಣೆಗಳು ಬಂದುಬಿಟ್ಟಿದ್ದರಿಂದ ರಾವ್‍ರವರು ಟೆಸ್ಟ್‍ನ ಜವಾಬ್ದಾರಿಯನ್ನು ಮುಂದಿನ ಸರ್ಕಾರಕ್ಕೆ ವರ್ಗಾಯಿಸಿದರು. ಈ ಅವಧಿ ಕ್ಲಿಂಟನ್‍ರ ಪ್ರಥಮಾವಧಿಯಾಗಿರುವುದರಿಂದ ಇದನ್ನು ರೋಲ್ ಬ್ಯಾಕ್ ಮಾಡಿ ಎಂದು ವಿಜ್ಞಾನಿಗಳ ಮೇಲೆ ಅಮೇರಿಕಾದ ಒತ್ತಡವಿದ್ದುದರಿಂದ ವಿಜ್ಞಾನಿಗಳು ಸಿದ್ಧರಿರಲಿಲ್ಲ ಎಂದು ಹೇಳಲಾಗುತ್ತದೆ. ಭಾರತದ ಮೇಲೆ ನಾನ್ ಪ್ರೊಲಿಫೆರೇಶನ್‍ನ ಒತ್ತಡವಿತ್ತು.</p>
<p>ಕಲ್ಯಾಣಿ ಶಂಕರ್ ಹೇಳುತ್ತಾರೆ, 'ಚುನಾವಣೆಯಲ್ಲಿ ನಿಲ್ಲುವುದಕ್ಕಿಂತ ಮುಂಚೆ ರಾವ್‍ರವರು ನಾನು ತಿರುಪತಿಗೆ ಹೊರಟಿದ್ದೇನೆ. ತಾವು ಪರಮಾಣು ಪರೀಕ್ಷೆಯ ತಯಾರಿ ಮಾಡಿಟ್ಟುಕೊಂಡಿರಿ. ನಾವು ಚುನಾವಣೆಯಲ್ಲಿ ಗೆದ್ದು ಬರುತ್ತೇವೆ. ಆಗ ಪರೀಕ್ಷೆ ನಡೆಸೋಣ. ಆದರೆ ಕಾಂಗ್ರೆಸ್ಸು ಚುನಾವಣೆಯಲ್ಲಿ ಸೋತು ಹೋಯಿತು.'</p>
<p>1996ರ ಚುನಾವಣೆಯಲ್ಲಿ ಕಾಂಗ್ರೆಸ್‍ಗೆ ಕೇವಲ 136 ಸೀಟುಗಳು ದೊರೆತವು ಮತ್ತು ಬಿಜೆಪಿಗೆ ಎರಡು ವಾರಗಳು ಮಾತ್ರ ಸರ್ಕಾರ ರಚಿಸುವ ಅವಕಾಶ ಒದಗಿತು. ವಾಜಪೇಯಿಯವರಿಗೆ ಕಾರ್ಯಭಾರಗಳನ್ನೆಲ್ಲ ವಹಿಸಿಕೊಡುವಾಗ ನರಸಿಂಹರಾವ್‍ರವರು ಹೇಳಿದರು, 'ತಾವೀಗ ಪರಮಾಣು ಪರೀಕ್ಷೆ ಮಾಡಿಕೊಳ್ಳಿರಿ'. ಮತ್ತೆ ರಾವ್‍ರವರು ಒಂದು ರಾತ್ರಿ 9 ಗಂಟೆಗೆ ಕಲಾಂರಿಗೆ ಫೋನ್ ಮಾಡಿ ತಕ್ಷಣ ಭೇಟಿಯಾಗಲು ಹೇಳಿದರು. ನಾನೀಗ ಜವಾಬ್ದಾರಿಗಳನ್ನೆಲ್ಲ ವಾಜಪೇಯಿಯವರಿಗೆ ವಹಿಸಿಕೊಡುತ್ತಿರುವುದರಿಂದ ತಾವೀಗ ಪರಮಾಣು ಪರೀಕ್ಷೆಯ ಸಕಲ ವಿವರಗಳನ್ನೆಲ್ಲ ಅವರಿಗೆ ಹೇಳಿಬಿಡಿ ಎಂದು ರಾವ್‍ರವರು ಕಲಾಂರಿಗೆ ಹೇಳಿದರು. ಆದರೆ ಎರಡು ವಾರಗಳ ನಂತರ ವಾಜಪೇಯಿ ಸರ್ಕಾರ ಬಿದ್ದುಹೋಯಿತು.</p>
<p>ಇದಕ್ಕೂ ಮುಂಚೆ 1988ರಲ್ಲಿ ಪ್ರಧಾನಮಂತ್ರಿ ರಾಜೀವ ಗಾಂಧಿಯವರು ಆಟಮಿಕ್ ಎನರ್ಜಿ ಕಮೀಷನ್ನಿನ ಚೇರ್‍ಮೆನ್ ಆದ ಪಿ.ಕೆ. ಅಯ್ಯಂಗಾರ್ ಮತ್ತು ಡಿಫೆನ್ಸ್ ರಿಸರ್ಚ್ ಅಂಡ್ ಡೆವಲಪ್‍ಮೆಂಟ್ ಆರ್ಗನೈಸೇಶನ್ (ಡಿಆರ್‍ಡಿಒ)ನ ಮುಖ್ಯಸ್ಥರಾದ ವಿ.ಎಸ್. ಅರುಣಾಚಲಂರಿಗೆ ಪರಮಾಣು ಶಸ್ತ್ರಗಳ ನಿರ್ಮಾಣದ ಈ ಜವಾಬ್ದಾರಿಯನ್ನು ವಹಿಸಿದ್ದರು.</p>
<p>ಜಸವಂತ್‍ಸಿಂಹರು ಹೇಳುತ್ತಾರೆ, '1996ರಲ್ಲಿ ನನ್ನನ್ನು ಹಣಕಾಸು ಮಂತ್ರಿಯಾಗಿ ಮಾಡಲಾಯಿತು. ಪ್ರಧಾನಮಂತ್ರಿಗಳು ಒಂದು ದಿನ ನನ್ನನ್ನು ತೀರಕ್ಕೆ ಕರೆದೊಯ್ದರು. ನನ್ನ ಹತ್ತಿರ ಇನ್ನೂ ಹೆಚ್ಚು ಸಮಯ ಇದ್ದಿದ್ದರೆ ಎಷ್ಟು ಚೆನ್ನಾಗಿರುತ್ತಿತ್ತು. ನಾವು ಪರಮಾಣು ಪರೀಕ್ಷೆಯ ಎಲ್ಲ ಸಿದ್ಧತೆ ಮಾಡಿಕೊಂಡಿದ್ದೇವೆ. ದೇಶದ ವಿಜ್ಞಾನಿಗಳು ಸಂಪೂರ್ಣ ಸಿದ್ಧರಿದ್ದಾರೆ. ಎಂದು ಹೇಳಿದರು. ಆದರೆ ವಾಜಪೇಯಿಯವರಿಗೆ ಈ ಸರ್ಕಾರ ಹೆಚ್ಚು ದಿನ ಇರುವುದಿಲ್ಲ ಎಂದು ಗೊತ್ತಾಯಿತು. ಆಗ ಅವರು ತಮ್ಮ ಇಂಗಿತ ಬದಲಿಸಿದರು.</p>
<p>ತಮ್ಮ ಬಳಿ ಬಹುಮತವಿಲ್ಲ. ಆದ್ದರಿಂದ ತಾವು ಪರಮಾಣು ಪರೀಕ್ಷೆ ನಡೆಸಲು ಸಾಧ್ಯವಿಲ್ಲವೆಂದು ಆಗಿನ ಕ್ಯಾಬಿನೆಟ್ ಮಂತ್ರಿಯಾಗಿದ್ದ ಸುರೇಂದ್ರಸಿಂಹರು ಪ್ರಧಾನಮಂತ್ರಿಗಳಿಗೆ ಹೇಳಿದ್ದರು. ಆದ್ದರಿಂದ ವಾಜಪೇಯಿಯವರ ಸರ್ಕಾರ ತನ್ನ ನಿರ್ಧಾರವನ್ನು ಕೈಬಿಡಬೇಕಾಯಿತು ಎಂದು ಕಲ್ಯಾಣಿ ಶಂಕರ್ ಹೇಳುತ್ತಾರೆ.</p>
<p>ಎರಡು ವರ್ಷಗಳ ನಂತರ 1998ರಲ್ಲಿ ವಾಜಪೇಯಿಯವರು ಮತ್ತೆ ಪ್ರಧಾನಮಂತ್ರಿಯಾದರು. 'ಮಾರ್ಚ್ 15ರ ಅರ್ಧರಾತ್ರಿ ನಂತರ ಕಲಾಂರಿಗೆ ವಾಜಪೇಯಿಯವರ ಫೋನು ಬಂತು. ನಾನೀಗ ಮಂತ್ರಿಮಂಡಲದ ಲೀಸ್ಟ್ ಫೈನಲ್ ಮಾಡುತ್ತಿದ್ದೇನೆ. ತಮ್ಮನ್ನೂ ಮಂತ್ರಿ ಮಾಡಬೇಕೆಂದು ಬಯಸಿದ್ದೇನೆ. ಎಂದು ವಾಜಪೇಯಿ ಹೇಳಿದರು' ಎಂದು ಕಲಾಂ ಹೇಳುತ್ತಾರೆ. ಕಲಾಂರವರು ಯೋಚಿಸಲು ಸಮಯ ಕೊಡಿ ಎಂದರು. ಮಾರನೇ ದಿನ ಬೆಳಗ್ಗೆ ಒಂಭತ್ತು ಗಂಟೆಗೆ ಭೇಟಿಯಾಗಲು ವಾಜಪೇಯಿ ಹೇಳಿದರು. ಕೂಡಲೇ ಕಲಾಂರವರು ತಮ್ಮ ಗೆಳೆಯರು ಮತ್ತು ವಿಜ್ಞಾನಿಗಳನ್ನು ಕರೆದು ಸಲಹೆ ಕೇಳಿದರು. ರಾತ್ರಿ ಮೂರು ಗಂಟೆಯವರೆಗೂ ಸಲಹಾ ಸಭೆ ನಡೆಯಿತು. ಕಲಾಂರವರು ಎರಡು ಮಹತ್ವವಾದ ವೈಜ್ಞಾನಿಕ ಮೆಶಿನ್‍ಗಳ ಕೆಲಸ ಮಾಡುತ್ತಿರುವುದರಿಂದ ಮಂತ್ರಿಯಾಗುವುದು ಬೇಡ ಎಂದು ನಿರ್ಧರಿಸಲಾಯಿತು.</p>
<p>ಸಫ್‍ದರ್‍ಜಂಗ್‍ನ ವಾಜಪೇಯಿಯವರ 7ನೇ ನಂಬರಿನ ನಿವಾಸಕ್ಕೆ ಮಾರನೇದಿನ ಕಲಾಂ ಹೋದರು. ಅವರ ಡ್ರಾಯಿಂಗ್ ರೂಂನಲ್ಲಿ ಇಬ್ಬರ ಭೇಟಿಯಾಯಿತು. ಈಗ ಅಗ್ನಿ ಮಿಸೈಲ್ ಮತ್ತು ನ್ಯೂಕ್ಲಿಯರ್ ಟೆಸ್ಟ್‍ನ ಕಾರ್ಯಕ್ರಮದಲ್ಲಿ ನಾನು ತೊಡಗಿದ್ದೇನೆ ಹಾಗೂ ಅದನ್ನು ಮುಂದುವರೆಸಲೇ ಬೇಕು ಎಂದು ಕಲಾಂರವರು ವಾಜಪೇಯಿಯವರಿಗೆ ಹೇಳಿದರು. ವಾಜಪೇಯಿಯವರು ಹೇಳಿದರು, 'ನನಗೆ ತಮ್ಮ ಭಾವನೆಗಳು ಅರ್ಥವಾಗುತ್ತದೆ. ದೇವರು ನಿಮಗೆ ಸಹಾಯ ಮಾಡಲಿ' ಇದಾದ ಎರಡು ತಿಂಗಳೊಳಗೇ ಭಾರತವು ಪರಮಾಣು ಶಕ್ತಿ ಹೊಂದಿದ ರಾಷ್ಟ್ರವಾಯಿತು.</p>
<p>ಇದಾದ ನಂತರ ಕಲಾಂರವರು ಭಾರತ ಸರ್ಕಾರದ ಪ್ರಮುಖ ವೈಜ್ಞಾನಿಕ ಸಲಹೆಗಾರರಾಗಿ ಕೆಲಸ ಮಾಡಿದರು ಮತ್ತು ಜೊತೆಗೇ 'ಇಂಡಿಯಾ ಮಿಶನ್ 2020' ಯಲ್ಲೂ ತೊಡಗಿಕೊಂಡರು. ಈ ಮಿಶನ್ನನ್ನು ಮುಂದುವರೆಸುವ ಪ್ರಯತ್ನವನ್ನು ಅವರು ದೇವೇಗೌಡರ ಸರ್ಕಾರ, ಗುಜ್ರಾಲರ ಸರ್ಕಾರ ಮತ್ತು ವಾಜಪೇಯಿ ಸರ್ಕಾರದ ಸಮಯದಲ್ಲೂ ಮಾಡುತ್ತಲೇ ಇದ್ದರು. ಪರಮಾಣು ಪರೀಕ್ಷೆ ನಡೆಸಿದ ನಂತರ ಶಕ್ತಿಶಾಲಿ ರಾಷ್ಟ್ರವಾದ ಭಾರತದ ಮೇಲೆ ಆರ್ಥಿಕ ಮತ್ತು ಇತರೆ ದಿಗ್ಬಂಧನಗಳನ್ನು ಹೇರಲಾಗುವುದು ಎಂಬುದು ಸ್ಪಷ್ಟವಾಗಿತ್ತು. ಪರಮಾಣು ಪರೀಕ್ಷೆ ನಡೆಸಿದ ಸುದ್ದಿ ಹರಡುತ್ತಲೇ ಪ್ರಪಂಚದಾದ್ಯಂತ ಅಸಮಾಧಾನದ ಮತ್ತು ದಿಗ್ಬಂಧನಗಳ ಸರಮಾಲೆ ಶುರುವಾಯಿತು. ಪ್ರಮುಖವಾಗಿ ಅಮೇರಿಕಾಗೆ ಸಿಟ್ಟು ಬಂದಿತ್ತು. ಅದಕ್ಕೆ ಎರಡು ಕಾರಣಗಳಿದ್ದವು. ಮೊದಲನೆಯದು- ಭಾರತವು ಶಕ್ತಿಶಾಲಿ ರಾಷ್ಟ್ರವಾಗಿದ್ದಕ್ಕೆ. ಎರಡನೆಯದು- ಪರಮಾಣು ಪರೀಕ್ಷೆಯ ಕಿಂಚಿತ್ತೂ ಸುಳಿವು ನೀಡದೇ ಹೋದದ್ದಕ್ಕೆ. ತನ್ನ ಇಂಟೆಲಿಜೆನ್ಸ್ ಸೋತುಹೋದದ್ದಕ್ಕೆ ಅದು ತುಂಬಾ ಬೇಸರ ಮತ್ತು ಸಿಟ್ಟು ಮಾಡಿಕೊಂಡಿತ್ತು.</p>
<p>ದಿಗ್ಬಂಧನದ ನಂತರ ಅಮೇರಿಕಾದೊಡನೆ ಮತ್ತೆ ಭಾರತದ ಸಂಬಂಧ ಉತ್ತಮಗೊಳಿಸುವುದು ಹೇಗೆ? ಈ ವಿಚಾರವನ್ನು ದೃಷ್ಟಿಯಲ್ಲಿಟ್ಟುಕೊಂಡು ಜಸವಂತ್‍ಸಿಂಹರ ಅಮೇರಿಕನ್ ಮಿತ್ರರು ಅನೌಪಚಾರಿಕವಾದ ಮಾತುಕತೆ ಶುರುಮಾಡುವ ಪ್ರಸ್ತಾಪವಿಟ್ಟರು. ಜಸವಂತ ಸಿಂಹರು ಆ ಸಮಯದಲ್ಲಿ ಯೋಜನಾ ಆಯೋಗದ ಉಪಾಧ್ಯಕ್ಷರಾಗಿದ್ದರು. ಅಮೇರಿಕಾದ ಒಬ್ಬ ವಿದೇಶ ಉಪಮಂತ್ರಿ ಸ್ಟ್ರೋಬ್ ಟಾಲ್‍ಬೋಟ್ ಜೊತೆ ಮಾತುಕತೆ ಶುರುವಾಯಿತು. ಟಾಲ್‍ಬೋಟರು ತಮ್ಮ ಶರತ್ತುಗಳನ್ನು ಒಪ್ಪಲು ಒಂದೇ ಸಮ ಭಾರತದ ಮೇಲೆ ಒತ್ತಡ ಹೇರತೊಡಗಿದರು. ಆದರೆ ಭಾರತವು ಯಾವುದೇ ಶರತ್ತುಗಳನ್ನು ಒಪ್ಪಲು ಸಿದ್ಧವಿರಲಿಲ್ಲ. ಇನ್ನು ಮುಂದೆ ಯಾವತ್ತೂ ಪರಮಾಣು ಪರೀಕ್ಷೆ ನಡೆಸುವುದಿಲ್ಲವೆಂದು ಮತ್ತು ಪರಮಾಣು ಅಸ್ತ್ರವನ್ನು ತಾನು ಎಂದೂ ಮೊದಲು ಪ್ರಯೋಗಿಸುವುದಿಲ್ಲವೆಂದು (ನೋ ಫಸ್ಟ್ ಯೂಜ್ó) ನಾವು ಹೇಳಿಬಿಟ್ಟಿದ್ದೇವೆ ಎಂದು ಭಾರತ ಹೇಳಿತು.</p>
<p>ಅಮೇರಿಕಾದ ವಿದೇಶ ಉಪಮಂತ್ರಿ ಸ್ಟ್ರೋಬ್ ಟಾಲ್‍ಬೋಟ್ ಮತ್ತು ಜಸವಂತಸಿಂಹರು ಮಿತ್ರರಾಗಿದ್ದರು. ಒಬ್ಬರಿಗೊಬ್ಬರು ಪರಸ್ಪರ ಪ್ರಶಂಸಕರಾಗಿದ್ದರು. ಪ್ರತಿಷ್ಠಿತ ‘ಟೈಮ್ಸ್’ ಪತ್ರಿಕೆಯಲ್ಲಿ 21 ವರ್ಷಗಳ ಕಾಲ ಪತ್ರಕರ್ತರಾಗಿದ್ದ ಸ್ಟ್ರೋಬ್ ಟಾಲ್‍ಬೋಟ್ ಅಮೇರಿಕಾದ ಅಧ್ಯಕ್ಷರಾದ ಬಿಲ್‍ಕ್ಲಿಂಟನರ ಗೆಳೆಯರಾಗಿದ್ದರು. ಆಕ್ಸ್ಫೋರ್ಡ್‍ನ ಜಮಾನಾದಲ್ಲಿ ಇಬ್ಬರೂ ರೂಮ್ ಪಾರ್ಟನರ್ ಕೂಡ ಆಗಿದ್ದರು. ಸರ್ಕಾರದಲ್ಲಿ ಕ್ಲಿಂಟನರು ವಿದೇಶ ಉಪಮಂತ್ರಿಯಾಗುವುದರ ಜೊತೆಗೆ ಅವರಿಗೆ ಮುಖ್ಯವಾಗಿ ದಕ್ಷಿಣ ಏಶಿಯಾ ಮತ್ತು ಸಿಟಿಬಿಟಿ ಅಂದರೆ ಸಮಗ್ರ ಪರಮಾಣು ಪರೀಕ್ಷೆಯ ನಿರ್ಬಂಧದ ಕರಾರಿನ ಬಗೆಗಿನ ಚರ್ಚೆಯನ್ನು ಮುಂದುವರೆಸುವ ಜವಾಬ್ದಾರಿ ನೀಡಲಾಗಿತ್ತು. ಯಾರಿಗೂ ಪ್ರವೇಶವಿರದ ಮುಚ್ಚಿದ ಕೋಣೆಗಳಲ್ಲಿ ಅಮೇರಿಕಾ ಮತ್ತು ಭಾರತಗಳ ನಡುವೆ 1998ರಿಂದ 2000ವರೆಗೆ ಪರಮಾಣು ಪ್ರಸರಣ ನಿಷೇಧ ಮತ್ತು ಸಿಟಿಬಿಟಿ (<span class="en">Comprehensive Nuclear-Test-Ban Treaty</span>) ಬಗೆಗೆ ಗೋಪ್ಯ ಮಾತುಕತೆಗಳು ನಡೆದೇ ಇದ್ದವು. ಮೂರು ಮಹಾದ್ವೀಪಗಳ ಏಳು ದೇಶಗಳ ಹತ್ತು ನಗರಗಳಲ್ಲಿ ಇಬ್ಬರೂ ನಾಯಕರ ನಡುವೆ ಹದಿನಾಲ್ಕು ಬಾರಿ ಬೇರೆ ಬೇರೆ ಮಾತುಕತೆಗಳಾದವು. ಗಮನಿಸಬೇಕಾದ ಮಾತೆಂದರೆ ಅಮೇರಿಕಾ ಸೆನೆಟ್ಟು ಯಾವ ಸಿಟಿಬಿಟಿಯನ್ನು ತಾನೇ ಸ್ವತಃ ತಿರಸ್ಕರಿಸಿತ್ತೋ, ಸ್ಟ್ರೋಬ್ ಟಾಲ್‍ಬೋಟ್‍ರು ಅದಕ್ಕೆ ಭಾರತದ ಸಹಿಗಾಗಿ ಪ್ರಯತ್ನಿಸುತ್ತಿದ್ದರು.</p>
<p>1999ರಲ್ಲಿ ಭಾರತವು ಅಮೇರಿಕಾ ಸರ್ಕಾರಕ್ಕೆ ಮತ್ತು ಭಾರತದಲ್ಲಿದ್ದ ಅದರ ರಾಯಭಾರಿಗೆ ತಿಳಿಸದೇ ಪರಮಾಣು ಪರೀಕ್ಷೆಯನ್ನು ಯಾವಾಗ ನಡೆಸಿತೋ ಆಗ 1998ರಿಂದ ಶುರುವಾದ ಸರಣಿ ಮಾತುಕತೆಯ ಕಾರಣದಿಂದಾಗಿ ಅಮೇರಿಕಾಗೆ ದೊಡ್ಡ ಆಘಾತವಾಯಿತು. ಪರಮಾಣು ಪರೀಕ್ಷೆಯನ್ನು ನಡೆಸುವುದಕ್ಕಿಂತ ಮುಂಚೆ ಪ್ರೋಟೋಕಾಲನ್ನು ಬದಿಗೆ ಸರಿಸಿ ವಿದೇಶಮಂತ್ರಿಯಾದ ಜಸವಂತಸಿಂಹರು ದೆಹಲಿಯಲ್ಲಿ ಅಮೇರಿಕಾದ ರಾಯಭಾರಿ ಬಿಲ್ ರಿಚರ್ಡ್‍ಸನ್ನರನ್ನು ಭೇಟಿ ಮಾಡಿ, ಯಾವುದೇ ಸಂವೇದನಶೀಲ ವಿಷಯದ ಬಗ್ಗೆ ಅಮೇರಿಕಾ ಸರ್ಕಾರವು ಜಸವಂತಸಿಂಹರ ಮೂಲಕ ಗೋಪ್ಯವಾಗಿ ಮಾತುಕತೆಯಾಡಬಹುದು ಎಂಬ ವಾಜಪೇಯಿಯವರ ಸಂದೇಶವನ್ನು ತಲುಪಿಸಿದರು.</p>
<p>ಪರಮಾಣು ಪರೀಕ್ಷೆಯ ನಂತರ ಅಮೇರಿಕಾವು ಸಿಟಿಬಿಟಿಯನ್ನು ಒಪ್ಪಿಕೊಳ್ಳುವಂತೆ ಭಾರತದ ಮೇಲೆ ಒತ್ತಡ ಹಾಕಿತು. ಅಲ್ಲದೆ ಪರಮಾಣು ಮತ್ತು ಮಿಸೈಲ್ ಕಾರ್ಯಕ್ರಮವನ್ನು ಮುಂದುವರೆಸುವ ಬಗ್ಗೆ ಚರ್ಚಿಸಲಾಗುವುದೆಂದು ಮತ್ತು ನಿಬಂಧನೆಗಳನ್ನು ಕಡಿಮೆಮಾಡುವ ಕುರಿತು ವಿಚಾರ ಮಾಡಲಾಗುವುದೆಂದು ಹೇಳಿತು. ಪರಮಾಣು ಅಪ್ರಸರಣ ಕಾರ್ಯಕ್ರಮಕ್ಕೆ ಭಾರತವು ಸಹಕಾರ ನೀಡಬೇಕೆಂದು ಟಾಲ್‍ಬೋಟ್ ಬಯಸುತ್ತಿದ್ದರು. ಆದರೆ ಅಮೇರಿಕಾವು ಭಾರತಕ್ಕೆ ಸಹಾಯ ಮಾಡಲು ಸಿದ್ಧವಿರಲಿಲ್ಲ. ಲಂಡನ್ನಿನ ನ್ಯೂಕ್ಲಿಯರ್ ಸಪ್ಲಾಯರ್ ಗ್ರೂಪ್, ಆಸ್ಟ್ರೇಲಿಯಾ ಗ್ರೂಪ್ ಮತ್ತು ಮಿಸೈಲ್ ಅಂಡ್ ಟೆಕ್ನಿಕಲ್ ಕಂಟ್ರೋಲ್ ಕಾರ್ಯಕ್ರಮದಲ್ಲೂ ಭಾರತವನ್ನು ಭಾಗೀದಾರನನ್ನಾಗಿ ಮಾಡಿಕೊಳ್ಳಲು ಅಮೇರಿಕಾ ಬಯಸುತ್ತಿರಲಿಲ್ಲ.</p>
<p>ಅಮೇರಿಕಾದೊಡನೆ ಹೊಂದಿಕೊಳ್ಳುವುದಕ್ಕೆ ಮತ್ತು ಮಾತುಕತೆಯನ್ನು ಮುಂದುವರೆಸುವುದಕ್ಕೆ ಸಂಬಂಧಿಸಿದ ಕಾರ್ಯದಲ್ಲಿ ತೊಡಗಿದ್ದುದರಿಂದ ವಿದೇಶಮಂತ್ರ್ರಿಯಾದ ಜಸವಂತಸಿಂಹರು ಕ್ಯಾಬಿನೆಟ್ಟಿನಲ್ಲಿ ಒಬ್ಬಂಟಿಯಾದರು. ಜಸವಂತ ಸಿಂಹರ ದೆಸೆಯಿಂದ ನಾನು ನಾಚಿಕೆ ಪಡಬೇಕಾಯಿತು ಎಂದು ಟಾಲ್‍ಬೇಟರು ತಮ್ಮ ಎಂಗೇಜಿಂಗ್ ಇಂಡಿಯಾ ಎಂಬ ಪುಸ್ತಕದಲ್ಲಿ ಬರೆದರು. ಇದನ್ನು ನೋಡಿ ಜಸವಂತಸಿಂಹರು ಖೇದ ವ್ಯಕ್ತಪಡಿಸಿದರು. ಆಡ್ವಾಣಿ, ಬ್ರಜೇಶ್‍ಮಿಶ್ರ ಮತ್ತು ಬಿಜೆಪಿಯ ಕಟ್ಟರ್‍ಪಂಥಿಗಳ ಮುಂದೆ ಜಸವಂತಸಿಂಹರು ಸೋತುಹೋದರು ಎಂದು ಟಾಲ್‍ಬೋಟ್ ಹೇಳುತ್ತಾರೆ. ಜಸವಂತಸಿಂಹರನ್ನು ವಿದೇಶಾಂಗ ಸಚಿವಾಲಯದಿಂದ ಹಣಕಾಸು ಸಚಿವಾಲಯಕ್ಕೆ ಕಳುಹಿಸಲಾಯಿತು. ಆದರೆ 2000ದ ಮಾರ್ಚ್‍ನಲ್ಲಿ ಬಿಲ್‍ಕ್ಲಿಂಟನ್‍ರು ಭಾರತದ ಪ್ರವಾಸ ಮಾಡಿದಾಗ ಜಸವಂತಸಿಂಹರ ಪ್ರಯತ್ನಗಳ ಪ್ರಭಾವವು ಮಾತುಕತೆಗೆ ದಾರಿಮಾಡಿಕೊಟ್ಟಿತು.</p>
<p>ಸಿಟಿಬಿಟಿಗೆ ಸಂಬಂಧಿಸಿದಂತೆ ವಾಜಪೇಯಿಯವರು ಮೂವರ ಸಲಹೆ ಪಡೆಯುತ್ತಿದ್ದರು ಎಂದು ಟಾಲ್‍ಬೋಟರು ಹೇಳುತ್ತಾರೆ. ಅವರೆಂದರೆ, ಜಸವಂತ ಸಿಂಹ, ಎ.ಪಿ.ಜೆ. ಅಬ್ದುಲ್ ಕಲಾಂ ಮತ್ತು ಆರ್. ಚಿದಂಬರಂ. ಈ ವಿಷಯದ ಬಗ್ಗೆ ಸಲಹೆ ಪಡೆಯಲು ವಾಜಪೇಯಿಯವರು ತಮ್ಮ ನಿವಾಸದಲ್ಲಿ ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾರವರೊಡನೆ ಸಭೆ ನಡೆಸಿದರು. ಸೋನಿಯಾರವರು ವಿರೋಧಿಸಿದ್ದರಿಂದ, ರಾಜಕೀಯವಾಗಿ ಎಲ್ಲರ ಒಪ್ಪಿಗೆ ಪಡೆಯುವ ವಾಜಪೇಯಿಯವರ ಪ್ರಯತ್ನಕ್ಕೆ ಪೆಟ್ಟು ಬಿತ್ತು. ಅಮೇರಿಕಾದ ಸೆನೆಟ್ ತಾನೇ ಸ್ವತಃ ಸಿಟಿಬಿಟಿಯನ್ನು ತಿರಸ್ಕರಿಸಿರುವಾಗ ತಾವೇಕೆ ಆತುರ ಪಡುತ್ತಿರುವಿರಿ? ಎಂದು ಸೋನಿಯಾರವರು ವಾಜಪೇಯಿಯವರಿಗೆ ಹೇಳಿದರು. ಮತ್ತೆ ಮಾತು ಮುಂದುವರೆಯಲಿಲ್ಲ.</p>
<p>ಪರಮಾಣು ಪರೀಕ್ಷೆಗಿಂತ ಮುಂಚೆಯೇ ಆರ್ಥಿಕ ದಿಗ್ಬಂಧನಗಳನ್ನು ಎದುರಿಸಬೇಕಾಗಿ ಬರಬಹುದು ಎಂದು ಸರ್ಕಾರಕ್ಕೆ ಗೊತ್ತಿತ್ತು. ಆದಾಗ್ಯೂ ವಾಜಪೇಯಿಯವರು ಪರೀಕ್ಷೆಯ ನಿರ್ಧಾರ ಮಾಡಿದರು. ಇದಾದ ನಂತರ ವಾಜಪೇಯಿಯವರು ಇಂಡಿಯಾ ಬಾಂಡ್‍ನ್ನು ಹುಟ್ಟುಹಾಕಿದರು ಮತ್ತು ವಿದೇಶಗಳಲ್ಲಿ ನೆಲೆಸಿರುವ ಭಾರತೀಯರಿಗೆ ಇವುಗಳನ್ನು ಖರೀದಿಸಲು ಕೇಳಿಕೊಂಡರು. ಪ್ರಪಂಚದಾದ್ಯಂತ ಇರುವ ಭಾರತೀಯರು ಈ ಸಂದರ್ಭದಲ್ಲಿ ತಮ್ಮ ತಿಜೋರಿಗಳನ್ನು ತೆರೆದರು ಎಂದು ಬಿಜೆಪಿಯ ಪ್ರಧಾನ ಸಂಘಟನಾ ಕಾರ್ಯದರ್ಶಿಯಾದ ಸಂಜಯ ಜೋಶಿಯವರು ಹೇಳುತ್ತಾರೆ.</p>
<p>ಭಾರತವು ಈಗಲೂ ಸಿಟಿಬಿಟಿಗೆ ಸಂಬಂಧಿಸಿದಂತೆ ಮುಂದುವರೆಯಲು ಮೀನಮೇಷ ಎಣಿಸುತ್ತಿದೆ. ಅದೇ ರೀತಿಯಲ್ಲಿ ಎಲ್ಲಾ ತರಹದ ಪರಮಾಣು ಪರೀಕ್ಷೆಯನ್ನು ನಿರಂತರವಾಗಿ ನಿಲ್ಲಿಸುವುದನ್ನು ಅದು ಸ್ಪಷ್ಟವಾಗಿ ತಳ್ಳಿ ಹಾಕುತ್ತಿದೆ. 1996ರಿಂದ ಶುರುವಾದ ಸಿಟಿಬಿಟಿಯನ್ನು ಭಾರತವು ಈವರೆಗೂ ಸಮರ್ಥಿಸಿಕೊಂಡಿಲ್ಲ. ಇದಕ್ಕಿಂತ ಮುಂಚೆ 1954ರಲ್ಲಿ ಜಗತ್ತಿನ ಅತೀ ಹೆಚ್ಚು ಶಕ್ತಿಶಾಲಿ ದೇಶವಾದ ಅಮೇರಿಕಾ ಮತ್ತು ಸೋವಿಯತ್ ರಷ್ಯಾಗಳು ವೇಗವಾಗಿ ಪರಮಾಣು ಬಾಂಬನ್ನು ತಯಾರಿಸುತ್ತಿದ್ದಾಗ, ಆಗಿನ ಪ್ರಧಾನಮಂತ್ರಿಯಾದ ನೆಹರೂರವರು ಪರಮಾಣು ಪರೀಕ್ಷೆಯ ಕುರಿತಂತೆ ಯಥಾಸ್ಥಿತಿಯ ಒಪ್ಪಂದಕ್ಕೆ ಸಹಿ ಮಾಡಿದ್ದರು. 1963ರಲ್ಲಾದ ಲಿಮಿಟೆಡ್ ಟೆಸ್ಟ್ ಬ್ಯಾನ್ ಒಪ್ಪಂದದಲ್ಲೂ ಸಹ ನೆಹರೂರವರು ಮುಖ್ಯವಾದ ಪಾತ್ರವನ್ನು ವಹಿಸಿದ್ದರು. ಭಾರತವೂ ಅದರಲ್ಲಿ ಭಾಗಿಯಾಯಿತು. ಆದರೆ ಹೆಚ್ಚು ತೊಡಗಿಕೊಳ್ಳಲಿಲ್ಲ ಎಂದು ಪರಮಾಣು ಕಾರ್ಯಕ್ರಮಗಳ ಮೇಲೆ ಕಣ್ಣಿಟ್ಟಿರುವ ವಿಶೇಷಜ್ಞರು ಹೇಳುತ್ತಾರೆ.</p>
<p>ಭಾರತದ ಈಗಿನ ಪ್ರಧಾನಮಂತ್ರಿಗಳಾದ ನರೇಂದ್ರಮೋದಿಯವರು ಹೇಳುತ್ತಾರೆ, 'ನಾವು ಪರಮಾಣು ಅಪ್ರಸರಣ ಪ್ರಯತ್ನಗಳಿಗೆ ಶಕ್ತಿ ತುಂಬುತ್ತೇವೆ. ಆದರೆ ಈ ವಿಷಯದಲ್ಲಿ ಭಾರತಕ್ಕೆ ಯಾವುದೇ ರೀತಿಯ ರಾಜಕೀಯ ಅಥವಾ ತಾಂತ್ರಿಕ ಪ್ರಯೋಜನವಾಗುತ್ತಿಲ್ಲ. ಈ ಒಪ್ಪಂದಕ್ಕೆ ಇಲ್ಲಿಯವರೆಗೆ 183 ದೇಶಗಳು ಹಸ್ತಾಕ್ಷರ ನೀಡಿವೆ ಮತ್ತು 163 ದೇಶಗಳು ಪುಷ್ಟಿ ನೀಡಿವೆ. ಪ್ರಪಂಚದಾದ್ಯಂತ 89 ದೇಶಗಳಲ್ಲಿ 30ಂ ಕೇಂದ್ರಗಳನ್ನು ತೆರೆಯಲಾಗಿದೆ. ಅಲ್ಲೆಲ್ಲ 24 ಗಂಟೆಗಳೂ ಸಹ ಯಾವುದಾದರೂ ದೇಶ ಪರಮಾಣು ಪರೀಕ್ಷೆ ನಡೆಸುತ್ತಿದೆಯೇ ಎಂದು ಕಣ್ಣಿಡುತ್ತಾರೆ. 2015ರ ಜೂನ್‍ನಲ್ಲಿ ವಿಯೆನ್ನಾದಲ್ಲಿ (<span class="en">CTBT - The Science and Technological Conference</span>) ನಡೆಯಿತು. ಅದರಲ್ಲಿ ಭಾರತದ ವಿಜ್ಞಾನಿಗಳೂ ಸಹ ಭಾಗವಹಿಸಿದ್ದರು. 1968ರಲ್ಲಿ ಶುರುವಾದ ಪರಮಾಣು ಅಪ್ರಸರಣ ಸಂಧಿಯು 1970ರಲ್ಲಿ ಚಾಲ್ತಿಗೆ ಬಂತು. ಆದರೆ ಇದರಲ್ಲಿ ಭಾರತ, ಪಾಕೀಸ್ತಾನ ಮತ್ತು ಇಸ್ರೇಲ್‍ನಂತಹ ದೇಶಗಳು ಇಲ್ಲಿಯವರೆಗೂ ಹಸ್ತಾಕ್ಷರ ನೀಡಿಯೇ ಇಲ್ಲ. ಪರಮಾಣು ಶಸ್ತ್ರಗಳನ್ನು ನಾಶಗೊಳಿಸಲು ಕೂಡ ಯಾವುದೇ ಸಮಯದ ಗಡಿ ನಿಗದಿಯಾಗಿಲ್ಲ. ಈ ವಿಷಯದಲ್ಲಿ ತನ್ನ ಕೈಯನ್ನು ತಾನೇ ಕಟ್ಟಿಹಾಕಿಕೊಳ್ಳದೇ ಇರುವುದು ಭಾರತಕ್ಕೆ ಅರಿವಾಗಿದೆ. ಅಲ್ಲದೆ ತಾನು ಯಾವತ್ತೂ ಮೊದಲು ಪರಮಾಣು ಅಸ್ತ್ರಗಳನ್ನು ಪ್ರಯೋಗಿಸುವುದಿಲ್ಲ ಅಂದರೆ ‘ನೋ ಫಸ್ಟ್ ಯೂಜ಼್ ' ಎಂಬ ಅದರ ನಿಲುವು ಕೂಡ ಸ್ಪಷ್ಟ ಮತ್ತು ಅಚಲವಾಗಿದೆ. (<span class="en">No First Use - NFU</span> : ಇದೊಂದು ಪರಮಾಣು ಸಂಬಂಧಿತ ಒಪ್ಪಂದವಾಗಿದ್ದು, ಇದರ ಪ್ರಕಾರ ಯಾವೊಂದು ದೇಶವೂ, ತನ್ನ ಶತ್ರುದೇಶದ ಪರಮಾಣು ದಾಳಿಯ ಸಂದರ್ಭವನ್ನು ಹೊರತುಪಡಿಸಿ, ಪರಮಾಣು ಶಸ್ತ್ರಗಳ ಬಳಕೆಯನ್ನು ತಾನೇ ಮೊದಲು ಮಾಡುವಂತಿಲ್ಲ).</p>
<section class="level2 numbered" id="id-008.01">
			<h2 class="level2-title" epub:type="title">ಪರಮಾಣು ಕ್ಷೇತ್ರದಲ್ಲಿ ಮೊದಲ ಹೆಜ್ಜೆ</h2>
<p>ನ್ಯೂಕ್ಲಿಯರ್ ಕ್ಷೇತ್ರದಲ್ಲಿ ಮೊದಲ ಹೆಜ್ಜೆಯನ್ನು 1945ರಲ್ಲಿ ಡಾ|| ಹೋಮಿ ಜಹಾಂಗೀರ್ ಬಾಬಾರವರು ಇಟ್ಟಿದ್ದರು. ಡಾ|| ಬಾಬಾರವರ ನೇತೃತ್ವದಲ್ಲಿ 1945ರಲ್ಲಿ ಬಾಬಾ ಇನ್ಸ್‍ಟ್ಯಿಟ್ಯೂಟ್ ಆಫ್ ಫಂಡಮೆಂಟಲ್ ರಿಸರ್ಚ್‍ನ್ನು ಪ್ರಾರಂಭಿಸಲಾಗಿತ್ತು. ದೇಶದ ಮೊದಲ ಪ್ರಧಾನಮಂತ್ರಿ ಜವಾಹರಲಾಲ್ ನೆಹರೂರವರು ಪರಮಾಣು ಬಾಂಬನ್ನು ಬಯಸುತ್ತಿರಲಿಲ್ಲ. ಆದರೆ ಅದನ್ನು ಅಭಿವೃದ್ಧಿಪಡಿಸುವತ್ತ ಅವರ ಒಲವಿತ್ತು. 1948ರ ಏಪ್ರಿಲ್ 15ರಂದು ನೆಹರೂರವರು ಸಂವಿಧಾನದ ಸಭೆಯಲ್ಲಿ ಹೇಳಿದರು, 'ಅಟಾಮಿಕ್ ಎನರ್ಜಿಯನ್ನು ಶಾಂತಿಯುತ ಬಳಕೆಗಾಗಿ ಅಭಿವೃದ್ಧಿ ಪಡಿಸಬೇಕಾಗಿದೆ. ನಮ್ಮನ್ನು ಯಾರಾದರೂ ಅಸಹಾಯಕರನ್ನಾಗಿ ಮಾಡ ಹೊರಟರೆ ನಾವು ಶಾಂತಿಯನ್ನು ಎಷ್ಟೇ ಪ್ರತಿಪಾದಿಸಿದರೂ ಸಹ ಯುದ್ಧದಲ್ಲಿ ಅದನ್ನು ಬಳಸುವುದನ್ನು ಯಾರೂ ತಡೆಯಲು ಸಾಧ್ಯವಿಲ್ಲ.'</p>
<p>ಸರ್ಕಾರವು ಆಟಾಮಿಕ್ ಎನರ್ಜಿ ಆಕ್ಟ್‍ನ್ನು ಪಾಸು ಮಾಡಿತು. ಮತ್ತು ಇದರ ಜೊತೆಗೇನೆ ಅಟಾಮಿಕ್ ಎನರ್ಜಿ ಕಮೀಷನ್ನನ್ನು ರಚಿಸಿತು. 1954ರಲ್ಲಿ ಅಟಾಮಿಕ್ ಎನರ್ಜಿ ಇನ್ಸ್‍ಟ್ಯಿಟ್ಯೂಟ್ ಟ್ರಾಂಬೆಯ ಬುನಾದಿ ಹಾಕಲಾಯಿತು. ಇದೇ ವರ್ಷ ಡಿಪಾರ್ಟ್‍ಮೆಂಟ್ ಆಫ್ ಅಟಾಮಿಕ್ ಎನರ್ಜಿ ರಚಿಸಲಾಯಿತು ಮತ್ತು ಡಾ|| ಬಾಬಾರವರನ್ನು ಇದರ ಮಂತ್ರಿಯನ್ನಾಗಿ ನೇಮಿಸಲಾಯಿತು. ಅವರು ನೇರವಾಗಿ ಪ್ರಧಾನಿಯವರಿಗೆ ರಿಪೋರ್ಟ್ ಕೊಡುತ್ತಿದ್ದರು. ನೆಹರೂರವರು ಪರಮಾಣು ಬಾಂಬನ್ನು ವಿರೋಧಿಸುತ್ತಿದ್ದರು ಎಂದು ಬಹಳಷ್ಟು ಜನ ತಿಳಿದಿದ್ದಾರೆ. ಆದರೆ ಅವರೆಂದೂ ಕೂಡ ಸಡಿಲವಾಗಿ ತಮ್ಮ ಅಭಿಪ್ರಾಯವನ್ನು ವ್ಯಕ್ತಪಡಿಸುತ್ತಿರಲಿಲ್ಲ. ಏಕೆಂದರೆ ಅವರ ಆಲೋಚನೆ ಅಷ್ಟು ಸ್ಪಷ್ಟವಾಗಿತ್ತು. ಅಟೋಮಿಕ್ ಬಾಂಬು ಎಂದೆಂದೂ ಕೂಡದು ಎಂದು ಅವರು ಜಗತ್ತಿಗೆ ಕರೆಕೊಟ್ಟಾಗ ತಮ್ಮ ಸ್ಥಿತಿಯನ್ನು ಮೊದಲು ಮಜಬೂತು ಮಾಡಿಕೊಂಡು ಹೇಳಬಯಸುತ್ತಿದ್ದರು. ನಾವು ಬಾಂಬನ್ನು ಬಯಸುವುದಿಲ್ಲವೆಂದರೆ ಅದನ್ನು ತಯಾರಿಸುವುದಿಲ್ಲವೆಂದು ಅರ್ಥವಲ್ಲ ಎಂಬುದು ಅವರ ಆಶಯವಾಗಿತ್ತು.</p>
<p>ಅಂದರೆ ನೆಹರೂರವರು ಬಾಂಬಿಗೆ ವಿರುದ್ಧವಾಗಿ ಮಾತಾಡುತ್ತಿದ್ದರೂ ಕೂಡ ಡಾ|| ಬಾಬಾರವರ ಸಹಾಯದಿಂದ ಅದರ ತಾಂತ್ರಿಕತೆಯನ್ನು ಅಭಿವೃದ್ಧಿ ಪಡಿಸುತ್ತಿದ್ದರು.</p>
<p>1962ರಲ್ಲೇ ಭಾರತ ಮತ್ತು ಚೀನಾಗಳ ನಡುವೆ ಯುದ್ಧವಾಯಿತು. ಈ ಯುದ್ಧದಲ್ಲಿ ಭಾರತವು ಹೀನಾಯ ಸೋಲನ್ನು ಅನುಭವಿಸಿತು. ಎರಡು ವರ್ಷಗಳ ನಂತರ ಚೀನಾದೇಶವು ಬಾಂಬು ಸ್ಫೋಟ ನಡೆಸಿತು. ಚೀನಾದ ಬಳಿ ಇದ್ದ ಬಾಂಬುಗಳ ಬೆಂಬಲ ನೋಡಿ ಭಾರತಕ್ಕೆ ತುಂಬಾ ಹೆದರಿಕೆಯಾಯಿತು. ಆಗ ಎಲ್ಲ ರಾಜಕೀಯ ಪಕ್ಷಗಳು ಬಾಂಬು ತಯಾರಿಸುವಂತೆ ಆಗ್ರಹಿಸಿದವು. ಇದರಲ್ಲಿ ಜನಸಂಘವೂ ಸೇರಿತ್ತು.</p>
<p>ನೆಹರೂರವರ ನಂತರ ಲಾಲ್‍ಬಹಾದ್ದೂರ್‍ಶಾಸ್ತ್ರಿಯವರು ಪ್ರಧಾನಮಂತ್ರಿಯಾದರು. ಶಾಸ್ತ್ರಿಯವರು ಬಾಂಬು ತಯಾರಿಸುವುದನ್ನು ವಿರೋಧಿಸಿದರು. ಡಾ|| ಬಾಬಾರವರು ಶಾಸ್ತ್ರಿಯವರ ನೀತಿಯಿಂದ ಅಸಮಾಧಾನಗೊಂಡಿದ್ದರು. ಭಾರತವು ಹದಿನೆಂಟು ತಿಂಗಳುಗಳಲ್ಲಿ ಪರಮಾಣು ಬಾಂಬನ್ನು ತಯಾರಿಸಬಲ್ಲುದಾಗಿದೆ ಎಂದು ಬಾಬಾರವರು ಘೋಷಿಸಿದರು. ಡಾ|| ಬಾಬಾರವರು 1964ರ ಅಕ್ಟೋಬರ್ 24ರಂದು ಅಟಮಿಕ್ ರಿಸರ್ಚ್ ಬಗ್ಗೆ ಭಾಷಣ ಮಾಡುತ್ತಾ, 'ಸಾಕಷ್ಟು ಸಂಖ್ಯೆಯಲ್ಲಿ ಪರಮಾಣು ಶಸ್ತ್ರಾಸ್ತ್ರಗಳಿಂದ ಮುಕ್ತವಾದ ದೇಶಕ್ಕೆ ರಕ್ಷಣೆ ಸಿಗುತ್ತದೆ ಮತ್ತು ಇದರಿಂದ ಬೃಹತ್ ಹಾಗೂ ಶಕ್ತಿಶಾಲಿ ದೇಶಗಳ ಅಕ್ರಮಣದಿಂದ ರಕ್ಷಣೆ ಸಿಗುತ್ತದೆ. ಇದು ರಕ್ಷಣೆಯ ಸುಲಭವಾದ ಮಾರ್ಗವಾಗಿದೆ' ಎಂದು ಹೇಳಿದರು. ಈ ವಿಷಯದ ಬಗ್ಗೆ ಶಾಸ್ತ್ರಿಯವರು ಹಾಗೂ ಡಾ|| ಬಾಬಾರವರ ಅಭಿಪ್ರಾಯಗಳು ಸಂಪೂರ್ಣ ಬೇರೆ ಬೇರೆಯಾಗಿದ್ದವು. ಇದಕ್ಕೆ ಸಂಬಂಧಿಸಿದಂತೆ ಶಾಸ್ತ್ರಿಯವರು ಕಾಂಗ್ರೆಸ್ಸಿನಲ್ಲಿ ಒಬ್ಬಂಟಿಯಾದರು.</p>
<p>1964ರಲ್ಲಿ ಲೋಕಸಭೆಯಲ್ಲಿ ಈ ವಿಷಯದ ಕುರಿತಂತೆ ಚರ್ಚೆಯಾದಾಗ 1964ರ ನವೆಂಬರ್ 27ರಂದು ಜನಸಂಘವು ಬಾಂಬು ತಯಾರಿಸುವ ಪ್ರಸ್ತಾವನೆ ಮಂಡಿಸಿತು. ಆದರೆ ಈ ಪ್ರಸ್ತಾವನೆ ನೆಲಕಚ್ಚಿತು. ಇದರ ನಂತರ ಶಾಸ್ತ್ರಿಯವರು ತಮ್ಮ ನಿಲುವು ಬದಲಿಸಿಕೊಳ್ಳಬೇಕಾಗಿ ಬಂತು. 1965ರಲ್ಲಿ ಶಾಸ್ತ್ರಿಯವರು ಹಾಗೂ ಡಾ|| ಬಾಬಾ ಇಬ್ಬರೂ ನಿಧನರಾದರು.</p>
<p>ಡಾ|| ಬಾಬಾರವರ ನಂತರ ಡಾ|| ವಿಕ್ರಮ್‍ಸಾರಾಭಾಯಿಯವರು ಭಾರತದ ಪರಮಾಣು ಕಾರ್ಯಕ್ರಮದ ಜವಾಬ್ದಾರಿ ಹೊತ್ತುಕೊಂಡರು. ಅವರೂ ಕೂಡ ಬಾಂಬು ತಯಾರಿಸುವುದನ್ನು ಇಷ್ಟಪಡುತ್ತಿರಲಿಲ್ಲ. ಅಷ್ಟು ಹೊತ್ತಿಗಾಗಲೇ ಇಂದಿರಾಗಾಂಧಿಯವರು ಪ್ರಧಾನಿಯಾಗಿದ್ದರು. ಪ್ರಾರಂಭದಲ್ಲಿ ಇಂದಿರಾಗಾಂಧಿಯವರು ವಿಕ್ರಮ್ ಸಾರಾಭಾಯಿಯವರ ಜೊತೆಗಿದ್ದರು. ಆದರೆ 1971ರ ಭಾರತ-ಪಾಕ್ ಯುದ್ಧಕ್ಕಿಂತ ಮುನ್ನ ಅವರು ತಮ್ಮ ನೀತಿಯನ್ನು ಬದಲಿಸಿಕೊಂಡಿದ್ದರು. ಎರಡು ವರ್ಷಗಳ ನಂತರ ಅವರಿಗೆ ಬಲಿಷ್ಠವಾದ ಪರಮಾಣು ಕಾರ್ಯಕ್ರಮದ ಅನಿವಾರ್ಯತೆಯ ಅನುಭವವಾಯಿತು. ಇದಲ್ಲದೆ ಅವರ ಸಲಹೆಗಾರರಾದ ಪಿ.ಎನ್. ಹಕ್ಸರ್‍ರವರು ಅವರಿಗೆ, 'ಒಂದು ದೇಶದ ಶಕ್ತಿಯು ಕೇವಲ ಅದರ ಸಿದ್ಧಾಂತಗಳ ಮೇಲೆ ಅವಲಂಬಿತವಾಗಿರುವುದಿಲ್ಲ ಬದಲಾಗಿ ಅದಕ್ಕೆ ಸೈನ್ಯದ ಹಾಗೂ ಪರಮಾಣು ಶಕ್ತಿಯೂ ಕೂಡ ಬೇಕು. ಇವೆಲ್ಲ ನಮ್ಮ ಬಳಿ ಇದೆ ಅಂದರೆ ಮಾತ್ರ ಪ್ರಬಲ ರಾಷ್ಟ್ರಗಳು ನಮ್ಮ ಮಾತು ಕೇಳುತ್ತವೆ. ಆದ್ದರಿಂದ ಈ ಪ್ರೋಗ್ರಾಮನ್ನು ನಿಲ್ಲಿಸದಿರಿ' ಎಂದು ಸಲಹೆ ನೀಡಿದರು. ಶ್ರೀಮತಿ ಗಾಂಧಿಯವರು 1968ರಲ್ಲಿ ಗೋಪ್ಯವಾಗಿ ಈ ಪ್ರೋಗ್ರಾಮಿಗೆ ಒಪ್ಪಿಗೆ ನೀಡಿದರು.</p>
<p>1972ರ ಸೆಪ್ಟೆಂಬರ್ 7ರಂದು ಶ್ರೀಮತಿ ಗಾಂಧಿಯವರು ಬಾಬಾ ಆಟೋಮಿಕ್ ರಿಸರ್ಚ್ ಸೆಂಟರ್‍ಗೆ ಹೋದರು. ಈ ಸಂದರ್ಭದಲ್ಲಿ ಅವರಿಗೆ ಮರದಿಂದ ಮಾಡಿದ ಆಟಂ ಬಾಂಬನ್ನು ತೋರಿಸಲಾಯಿತು ಮತ್ತು ಇದಾದ ಎರಡು ವರ್ಷಗಳ ನಂತರ ಭಾರತವು ಪರಮಾಣು ಪರೀಕ್ಷೆ ನಡೆಸಿಯೇ ಬಿಟ್ಟಿತು. 1974ರ ಮೇ 18. ಬುದ್ಧ ಪೂರ್ಣಿಮೆಯ ದಿನವಾಗಿತ್ತು. ಬುದ್ಧ ಈಸ್ ಸ್ಮೈಲಿಂಗ್ ಎಂದು ಹೇಳಲಾಯಿತು. ಇದು ಶಾಂತಿಪೂರ್ಣವಾದ ಬಾಂಬಿನ ಸ್ಫೋಟವಾಗಿದೆ. ಇದಕ್ಕೂ ಆಟಂಬಾಂಬಿಗೂ ಯಾವುದೇ ಸಂಬಂಧವಿಲ್ಲ ಎಂದು ಭಾರತ ಹೇಳಿತು.</p>
<section class="level2 numbered" id="id-008.02">
			<h2 class="level2-title" epub:type="title">ಹೊಸ ಶತಮಾನದ ಹೊಸಿಲಲ್ಲಿ ನಿಂತ ದೇಶ</h2>
<p>ನೀವು ನರಕ ನೋಡಿಲ್ಲವೆಂದರೆ ಅಲ್ಲಿ ನೋಡಬಹುದಿತ್ತು. ಒಂದಿಷ್ಟೂ ಸ್ವಚ್ಛತೆ ಇರಲಿಲ್ಲ. ಟಾಯ್ಲೆಟ್‍ಗಳೆಲ್ಲ ಓವರ್‍ಫ್ಲೋ ಆಗಿದ್ದವು. ಸಾವಿಗೆ ಹೆದರಿದ ಮುಖ ಹೊತ್ತ ವಿಮಾನದಲ್ಲಿ ಕುಳಿತ ಭಯಭೀತಳಾದ ಹಾಗೂ ಸಿಟ್ಟು ಬಂದಿದ್ದ ಮಹಿಳೆಯೊಬ್ಬಳು ಕೇಳಿದಳು, 'ಇಷ್ಟೊಂದು ತಡವಾಗಿ ಏಕೆ ಬಂದಿರಿ?'</p>
<p>ಐಸಿ 814ನ ಅಪಹರಣದ ಮಾತೆತ್ತಿದರೆ ಜಸವಂತ ಸಿಂಹರ ಕಣ್ಣುಗಳಲ್ಲಿ ಈಗಲೂ ಸಂಕಟ ಇಣುಕುತ್ತದೆ. ಜಸವಂತ ಸಿಂಹರು ನನ್ನತ್ತ ತಿರುಗದೇ ಮಾತಾಡುತ್ತಿದ್ದರು. ಒಂದು ಸ್ವಲ್ಪವೂ ನಿಲ್ಲಿಸಲೇ ಇಲ್ಲ. ಸಾಮಾನ್ಯವಾಗಿ ಈ ರೀತಿಯ ಇಂಟರ್‍ವ್ಯೂಗಳು ಹೆಚ್ಚು ನೆನಪಿರುವುದಿಲ್ಲ ನನಗೆ. ಕಂಧಾರ ವಿಮಾನ ಅಪಹರಣಕ್ಕೆ ಸಂಬಂಧಿಸಿದಂತೆ ಜಸವಂತ ಸಿಂಹರ ಬಳಿ ಮಾತನಾಡುತ್ತಿದ್ದೆ. ಆದರೆ ಜಸವಂತಸಿಂಹರು ಉತ್ತರ ಹೇಳುವುದನ್ನು ಬಿಟ್ಟು ನನಗೇ ಪ್ರಶ್ನೆ ಮಾಡುತ್ತಿದ್ದರು. ನಾನು ಅವರನ್ನು ಇಷ್ಟೇ ಕೇಳಿದ್ದು, 'ಒಬ್ಬ ಸೈನಿಕನು ಭಯೋತ್ಪಾದಕನೆದುರು ಶರಣಾಗತನಾದನೇ?' ಜಸವಂತರ ಬಾಯಿಂದ ಕಂಧಾರದ ವಾಸ್ತವಿಕತೆಯನ್ನು ತಿಳಿಯುವುದಷ್ಟೆ ನನ್ನ ಉದ್ದೇಶವಾಗಿತ್ತು. ಆದರೆ ಮಾತು ಅವರ ಹೃದಯಕ್ಕೆ ಗಾಢವಾಗಿ ಚುಚ್ಚಿತ್ತು.</p>
<p>'ಬಂಧಿತರನ್ನು ಬಿಡುಗಡೆಗೊಳಿಸಲು ಆತಂಕವಾದಿಗಳನ್ನು ಬಿಟ್ಟು ಬಿಡಬೇಕೆ?' ಗಾಢವಾದ ನಿಟ್ಟುಸಿರು ಬಿಟ್ಟು ಜಸವಂತಸಿಂಹರು ಉತ್ತರಿಸಿದರು, 'ಕೆಡುಕಿನ ಮತ್ತು ಕಡಿಮೆ ಕೆಡುಕಿನ ಮಧ್ಯೆ ಈ ತೀರ್ಮಾನವನ್ನು ತೆಗೆದುಕೊಳ್ಳಬೇಕಾಗಿತ್ತು.'</p>
<p>2014ರ ಲೋಕಸಭಾ ಚುನಾವಣೆಯಲ್ಲಿ ಬಿಜೆಪಿಯು ಜಸವಂತಸಿಂಹರಿಗೆ ಟಿಕೆಟ್ ಕೊಟ್ಟಿರಲಿಲ್ಲ ಮತ್ತು ವರ್ಷಾನುಗಟ್ಟಲೆ ಕಾಂಗ್ರೆಸ್ಸಿನಲ್ಲಿದ್ದ ಕರ್ನಲ್ ಸೋನಾರಾಮ್‍ರವರನ್ನು ಮುಖ್ಯಮಂತ್ರಿ ವಸುಂಧರಾ ರಾಜೇರವರು ಬಾಡ್‍ಮೇರ್‍ನಲ್ಲಿ ಬಿಜೆಪಿಯ ಉಮೇದುವಾರರನ್ನಾಗಿ ಆಯ್ಕೆ ಮಾಡಿದ್ದರು. ಇಬ್ಬರೂ ನಾಯಕರುಗಳ ನಡುವೆ ತುಂಬಾ ದಿನಗಳಿಂದ ರಾಜಕೀಯ ಯುದ್ಧ ನಡೆದೇ ಇತ್ತು. ಆದರೆ ನರೇಂದ್ರ ಮೋದಿ ಹಾಗೂ ವಾಜಪೇಯಿಯವರ ಜೊತೆ ಉತ್ತಮ ನಂಟು ಇರುವುದರಿಂದ ಟಿಕೆಟ್ ಸಿಗುತ್ತದೆ ಎಂಬ ಭರವಸೆಯಿತ್ತು. ಆದರೆ ಹಾಗಾಗಲಿಲ್ಲ. ವರ್ಷಾನುಗಟ್ಟಲೆ ಸೈನ್ಯದಲ್ಲಿ ಸೇವೆ ಸಲ್ಲಿಸಿದ ನಂತರ ವಾಜಪೇಯಿಯವರ ಮಾತಿಗೆ ಬೆಲೆಕೊಟ್ಟು ರಾಜಕೀಯಕ್ಕೆ ಬಂದ ಜಸವಂತಸಿಂಹರ ನಡೆನುಡಿಯಲ್ಲಿ ಈಗಲೂ ಸೈನಿಕನೇ ಕಾಣುತ್ತಾನೆ. ಅದೂ ನಯವಾದ ಸುಂದರವಾದ ಮುಗುಳ್ನಗೆಯೊಂದಿಗೆ ಅವರ ಕುಟೀರದಿಂದ ಹೊರಗಿದ್ದ ಅಡಿಗೆ ಮನೆಯ ಹೊರಗೆ ತಿಂಡಿ ತಿನ್ನುತ್ತ ಅವರು ಹೇಳಿದರು, 'ಮೊದಲು ತಿಂಡಿ ತಿನ್ನಿ. ವಿಶೇಷವಾಗಿ ತಯಾರಿಸಿದ ರಾಜಸ್ಥಾನೀ ಪಲ್ಯ. ಸಜ್ಜೆಯ ರೊಟ್ಟಿ, ಪೂರಿಯ ಚೂರುಗಳು ಹಾಗೂ ಮಜ್ಜಿಗೆ.'</p>
<p>ಆ ಸಂದರ್ಶನದಲ್ಲಿ ನಾನು ಅವರ ನಿಲುವನ್ನು ಅರಿಯಲು ಬಯಸುತ್ತಿದ್ದೆ. ಜಸವಂತರು ಹೇಳಿದರು, 'ಇದು ನನ್ನ ಜೀವನದ ಅತ್ಯಂತ ನೋವಿನ ಹಾಗೂ ವಿಷಾದಪೂರ್ಣ ಅಧ್ಯಾಯವಾಗಿದೆ. ಅದರೊಳಗೆ ನಾನು ಮತ್ತೆ ಇಣುಕಲು ಬಯಸಲಾರೆ.'</p>
<p>ಒಂದು ಸುದೀರ್ಘ ಮೌನ. ಕೊಂಚ ನೀರವತೆ.</p>
<p>ಕ್ಯಾಮರಾ ಸಿದ್ಧವಿದೆ ಎಂದು ನನ್ನ ಕ್ಯಾಮರಾ ಮ್ಯಾನ್ ಹೇಳಿದ. ಸ್ವಲ್ಪ ಹೊತ್ತು ಇರು ಎಂದು ನಾನು ಅವನಿಗೆ ಸನ್ನೆ ಮಾಡಿದೆ. ಮತ್ತೆ ಜಸವಂತಸಿಂಹರಿಗೆ ಹೇಳಿದೆ, 'ತಾವು ಮಾತ್ರ ಸತ್ಯ ಹೇಳಬಲ್ಲಿರಿ. ತಾವು ಹೇಳಲಿಲ್ಲವೆಂದರೆ ಎಲ್ಲ ಕಡೆಯ ಮಾತುಗಳನ್ನು ಸತ್ಯವೆಂದು ಪರಿಗಣಿಸಲಾಗುವುದು.'</p>
<p>ಜಸವಂತಸಿಂಹರು ಮುಗುಳ್ನಗುತ್ತ ನನ್ನೆಡೆ ನೋಡಿದರು. 'ನನಗೆ ಕುಚೇಷ್ಟೆ ಮಾಡುತ್ತಿರುವಿರಿ.'</p>
<p>ಇಲ್ಲವೆಂದು ನಾನು ತಲೆ ಅಲ್ಲಾಡಿಸಿದೆ. ಆದರೂ ಅವರೆದುರೇ ಕುಳಿತಿದ್ದೆ.</p>
<p>ಮತ್ತೆ ಅವರು ಕಂಧಾರದ ಮಾತು ತೆಗೆದರು. ಏನೋ ಒಂದು ಉತ್ಸಾಹ ತೋರಿತು. ಆ ಉತ್ಸಾಹದಲ್ಲಿ ತೇಲಿಬಂದ ಮಾತುಗಳನ್ನೆಲ್ಲ ಆಡುತ್ತ ಹೋದರು. ಬಹಳ ದಿನಗಳ ನಂತರ ಅವರೊಡನೆ ಆತ್ಮೀಯತೆಯ ಹಾಗೂ ತೆರೆದ ಮನದ ಮಾತುಕತೆ ನಡೆಯುತ್ತಿತ್ತು.</p>
<p>1999ರ ಡಿಸೆಂಬರ್ 24. ಕ್ರಿಸ್‍ಮಸ್‍ನ ಹಿಂದಿನ ಸಂಜೆ. ದೆಹಲಿಯ ಮಾರುಕಟ್ಟೆ, ಚರ್ಚು, ಹೋಟೆಲುಗಳೆಲ್ಲಾ ಅಲಂಕೃತಗೊಂಡಿದ್ದವು. ವಿದ್ಯುತ್ ಬಲ್ಪುಗಳ ಸಾಲು ಬಣ್ಣ ಬಣ್ಣದ ಬೆಳಕನ್ನು ಹರಡುತ್ತಿತ್ತು. ಕ್ರಿಸ್‍ಮಸ್‍ನ ಹಿಂದಿನ ಸಂಜೆ ಹಾಗೂ ಆ ವರ್ಷದ ಕೊನೆಯ ವಾರ ಸ್ವಲ್ಪ ಹೆಚ್ಚು ವಿಶೇಷವಾಗಿತ್ತು. ಏಕೆಂದರೆ ಆ ವರ್ಷ ಡಿಸೆಂಬರ್ 31ರ ರಾತ್ರಿ ಕೇವಲ ಕ್ಯಾಲೆಂಡರ್‍ನಲ್ಲಿ ಮಾತ್ರ ವರ್ಷವನ್ನು ಬದಲಿಸುತ್ತಿರಲಿಲ್ಲ. ಬದಲಾಗಿ ಇಡೀ ಶತಮಾನವನ್ನೇ ಬದಲಾಯಿಸಲು ಸಿದ್ಧವಾಗಿತ್ತು. ಜಗತ್ತಿನಾದ್ಯಂತ ಆಮೋದ ಪ್ರಮೋದಗಳು ಸ್ವಲ್ಪ ಹೆಚ್ಚಾಗೇ ಇತ್ತು.</p>
<p>ನೇಪಾಳದ ತ್ರಿಭುವನ ವಿಮಾನ ನಿಲ್ದಾಣದಿಂದ ಇಂಡಿಯನ್ ಏರ್‍ಲೈನ್ಸ್‍ನ ವಿಮಾನ ಐಸಿ 814, ಒಂದು ಗಂಟೆ ಇಪ್ಪತ್ತು ನಿಮಿಷಗಳ ದೆಹಲಿ ಪ್ರಯಾಣಕ್ಕಾಗಿ 189 ಜನರನ್ನು ಹೊತ್ತು ಸಂಜೆ ಸುಮಾರು ನಾಲ್ಕು ಗಂಟೆಗೆ ಆಕಾಶಕ್ಕೆ ಹಾರಿತು. ಈ ವಿಮಾನವು ಕ್ಯಾಪ್ಟನ್ ದೇವೀಶರಣ್‍ರ ನಾಯಕತ್ವದಲ್ಲಿತ್ತು. ಈ ವಿಮಾನದಲ್ಲಿ ಒಬ್ಬರು ಹನಿಮೂನ್‍ನ ಬಣ್ಣ ಬಣ್ಣದ ಕನಸು ಹೊತ್ತು ವಾಪಸ್ಸಾಗುತ್ತಿದ್ದರೆ, ಮತ್ತೊಬ್ಬರು ಹೊಸ ಶತಮಾನಕ್ಕೆ ಕಾಲಿಡುವ ಉತ್ಸಾಹದಲ್ಲಿದ್ದರು. ವಿಮಾನದಲ್ಲಿ ಪಾನೀಯಗಳ ಸರಬರಾಜಾಗತೊಡಗಿತು. ನೇಪಾಳದಿಂದ ಹಿಂದೂಸ್ತಾನದ ಸರಹದ್ದಿಗೆ ವಿಮಾನ ಪ್ರವೇಶ ಮಾಡಿತು. ಆಗ ಕನ್ನಡಕ ಧರಿಸಿದ, ಮಾಸ್ಕ್ ಹಾಕಿಕೊಂಡ ಒಬ್ಬ ವ್ಯಕ್ತಿ ಕಾಕ್‍ಪಿಟ್‍ನೆಡೆಗೆ ನುಗ್ಗಿ, ಕ್ಯಾಪ್ಟನ್‍ನ ಕುತ್ತಿಗೆಗೆ ಪಿಸ್ತೂಲು ಹಿಡಿದ.</p>
<p>ವಿಮಾನದೊಳಗೆ ನಾಲ್ವರು ಅಪಹರಣಕಾರರು ಕಿರುಚುತ್ತಿದ್ದರು. 'ಊಟ ಎಸೆದು ಬಿಡಿ. ಕೆಳಗೆಸೆದು ಬಿಡಿ. ಕೈ ಮೇಲೆತ್ತಿ.'</p>
<p>ಕಕ್ಕಾಬಿಕ್ಕಿಯಾದ ಯಾತ್ರಿಕರಿಗೆ ಯಾವಾಗ ಸ್ವಲ್ಪ ಅರ್ಥವಾಯಿತೋ ಅಷ್ಟರಲ್ಲಿ 'ವಿಮಾನ ಹೈಜಾಕ್ ಆಗಿದೆ. ಅವರ ಮಾತು ಕೇಳಿ,' ಎಂಬ ಕ್ಯಾಪ್ಟನ್‍ನ ಮಾತು ಕೇಳಿ ಬಂತು. ಒಬ್ಬ ಪ್ರಯಾಣಿಕನು ಎದ್ದೇಳಲು ಪ್ರಯತ್ನಿಸಿದ ಅಷ್ಟರಲ್ಲಿ ಅವನೆಡೆಗೆ ಪಿಸ್ತೂಲು ತಿರುಗಿತು. ಇದೇ ವಿಮಾನದಲ್ಲಿ ಒಬ್ಬ ಸೀನಿಯರ್ ರಿಸರ್ಚ್ ಅಂಡ್ ಅನಾಲಿಸಿಸ್ ವಿಭಾಗದ ಅಧಿಕಾರಿ ಎಸ್.ಬಿ.ಎಸ್. ತೋಮರ್ ಕೂಡ ಪ್ರಯಾಣ ಮಾಡುತ್ತಿದ್ದರು. ಅವರ ಬಳಿ ಒಂದು ರಹಸ್ಯ ರಿಪೋರ್ಟ್ ಕೂಡ ಇತ್ತು. ವಿಪರ್ಯಾಸವೆಂದರೆ ಆ ರಿಪೋರ್ಟ್‍ನಲ್ಲಿ ವಿಮಾನ ಅಪಹರಣದ ಸುಳಿವು ನೀಡಲಾಗಿತ್ತು.</p>
<p>'ವಿಮಾನವನ್ನು ಪಶ್ಚಿಮದ ಕಡೆ ತಿರುಗಿಸು, ಪಾಕೀಸ್ತಾನಕ್ಕೆ ಕರೆದೊಯ್ಯಿ' ಎಂದು ಕಾಕ್‍ಪಿಟ್‍ನಲ್ಲಿದ್ದ ಹೈಜಾಕರ್ ಹೇಳಿದ. ಮತ್ತೆ ಕೇಳಿದ, 'ವಿಮಾನದಲ್ಲಿ ಫ್ಯೂಯಲ್ ಎಷ್ಟಿದೆ?'</p>
<p>ಉತ್ತರ ಹೀಗಿತ್ತು, 'ದೆಹಲಿಯವರೆಗೆ ಹೋಗಬಹುದು.'</p>
<p>ಅವನು ಮತ್ತೆ ಕೇಳಿದ, 'ದೆಹಲಿಗೆ ಹೋಗಲಿಲ್ಲವೆಂದರೆ ಆಲ್ಟರ್‍ನೇಟಿವ್ ಬೇರೆ ಏನಾದರೂ ಇದೆಯಾ?'</p>
<p>ಉತ್ತರ ಬಂತು, 'ಅಹಮದಾಬಾದ್ ಅಥವಾ ಮುಂಬಯಿಯೆಡೆಗೆ ಕೊಂಡೊಯ್ಯಬಹುದು.'</p>
<p>'ಮತ್ತೆ ಲಾಹೋರ್‍ಗೆ ಏಕೆ ಹೋಗಲಾಗುವುದಿಲ್ಲ?' ಎಂದು ಹೈಜಾಕರ್ ಪ್ರಶ್ನಿಸಿದ.</p>
<p>ಕ್ಯಾಪ್ಟನ್ ಏರ್ ಟ್ರಾಫಿಕ್ ಕಂಟ್ರೋಲ್‍ಗೆ ಹೈಜಾಕಿನ ಸಂದೇಶವನ್ನು ಕಳುಹಿಸುತ್ತ ಹೈಜಾಕರ್‍ಗಳು ವಿಮಾನವನ್ನು ಲಾಹೋರಿಗೆ ಕರೆದೊಯ್ಯಲು ಒತ್ತಾಯಿಸುತ್ತಿದ್ದಾರೆ ಎಂದು ತಿಳಿಸಿದ. ಪೈಲೆಟ್ ದೇವೀಶರಣನು ಹೈಜಾಕಿಂಗ್ ಫ್ರೀಕ್ವೆನ್ಸಿಯನ್ನು ಸರಿಯಾಗಿ ಒತ್ತಲಿಲ್ಲ. ಆದ್ದರಿಂದ ಏರ್ ಟ್ರಾಫಿಕ್ ಕಂಟ್ರೋಲ್‍ಗೆ ವಿಮಾನ ಅಪಹರಣವಾಗಿದೆ ಎಂದು ಕೆಲ ಹೊತ್ತು ತಿಳಿಯಲಿಲ್ಲ.</p>
<p>ಅದೇ ಸಮಯದಲ್ಲಿ ಆಕಾಶದಲ್ಲಿ ಮತ್ತೊಂದು ವಿಶೇಷವಾದ ವಿಮಾನ ಲಖ್ನೌ ಮೇಲೆ ಹಾರುತ್ತಿತ್ತ್ತು. ಅದು ಪ್ರಧಾನಮಂತ್ರಿ ವಾಜಪೇಯಿಯವರ ವಿಮಾನವಾಗಿತ್ತು. ಭಾರತೀಯ ವಾಯುಸೇನೆಯ ವಿಶೇಷ ವಿಮಾನದಲ್ಲಿ ಪ್ರಧಾನ ಮಂತ್ರಿಗಳು ದೆಹಲಿಗೆ ವಾಪಸ್ಸಾಗುತ್ತಿದ್ದರು. ಆದರೆ ವಿಮಾನ ಅಪಹರಣದ ಮಹತ್ವಪೂರ್ಣವಾದ ಘಟನೆಯ ಮಾಹಿತಿಯನ್ನು ಪ್ರಧಾನಮಂತ್ರಿಗಳ ವಿಶೇಷ ವಿಮಾನದ ಪೈಲೆಟ್‍ಗೆ ತಿಳಿಸಿರಲಿಲ್ಲ. ಪ್ರಧಾನಿಗಳು ದೆಹಲಿ ತಲುಪುವವರೆಗೂ ಅವರಿಗೆ ವಿಮಾನ ಅಪಹರಣದ ವಿಷಯ ಗೊತ್ತೇ ಆಗಲಿಲ್ಲ. ಆಗ ಐಎಎಫ್ ಬೋಯಿಂಗ್ ಮತ್ತು ಏರ್‍ಇಂಡಿಯಾದ ಜಂಬೋ ಪ್ಲೇನ್‍ಗಳಲ್ಲಿ ಸೆಟೆಲೈಟ್ ಫೋನ್ ಇರುತ್ತಿರಲಿಲ್ಲ.</p>
<p>ಪ್ರಧಾನಮಂತ್ರಿಗಳ ಸಹಾಯಕರಾಗಿ ಕಂಚನ್‍ಗುಪ್ತಾರವರು ಜೊತೆಯಲ್ಲಿ ಪ್ರಯಾಣಿಸುತ್ತಿದ್ದರು. ಪ್ರಧಾನಮಂತ್ರಿ ವಾಜಪೇಯಿಯವರ ವಿಮಾನ ರಾತ್ರಿ ಏಳು ಗಂಟೆಗೆ ದೆಹಲಿಗೆ ಬಂದಿಳಿಯಿತು. ಐಸಿ 814ರ ಅಪಹರಣವಾದ ಒಂದು ಗಂಟೆ ನಲವತ್ತು ನಿಮಿಷದ ನಂತರ ಪಾಲಂ ಟೆಕ್ನಿಕಲ್ ಏರಿಯಾದಲ್ಲಿ ಇಳಿಯುವಾಗ ವಾಜಪೇಯಿಯವರು ನೋಡುತ್ತಾರೆ, ವಿಮಾನದ ಮೆಟ್ಟಿಲಿನ ಹತ್ತಿರ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಬ್ರಜೇಶ್ ಮಿಶ್ರ ನಿಂತಿದ್ದಾರೆ. ವಿಮಾನದಿಂದ ಇಳಿಯುವಾಗ ಪ್ರಧಾನಮಂತ್ರಿಗಳ ಹಣೆಯಲ್ಲಿ ಪ್ರಶ್ನೆಗಳ ಹಾಗೂ ಚಿಂತೆಯ ಗೆರೆಗಳು ಮೂಡಿದವು. ವಾಜಪೇಯಿಯವರನ್ನು ಪಕ್ಕಕ್ಕೆ ಕರೆದೊಯ್ದು ಮಿಶ್ರರು ವಿಮಾನ ಅಪಹರಣದ ಸುದ್ದಿ ತಿಳಿಸಿದರು. ನೋಡ ನೋಡುತ್ತಿದ್ದಂತೆ ವಾಜಪೇಯಿಯವರು ಗಾಡಿಯಲ್ಲಿ ಕುಳಿತರು ಮತ್ತು ಅವರ ಅಂಗರಕ್ಷಕ ದಂಡು ಗಂಭೀರ ಸವಾಲಾಗಿ ಕಂಡ ಪರಿಸ್ಥಿತಿಯನ್ನು ಎದುರಿಸಲು ರೇಸ್‍ಕೋರ್ಸ್ ರೋಡಿನತ್ತ ಸಾಗಿತು.</p>
<p>ಅಂದು ಸಂಜೆ ಆಡ್ವಾಣಿಯವರು ನಾರ್ಥ್ ಬ್ಲಾಕಿನ ತಮ್ಮ ಕಛೇರಿಯಲ್ಲಿ ಸರ್ಕಾರಿ ಫೈಲುಗಳನ್ನು ಗಮನಿಸುತ್ತಿದ್ದರು. ಅವರ ಫೋನು ಸದ್ದಾಯಿತು. ಇಂಟೆಲಿಜೆನ್ಸ್ ಬ್ಯೂರೋದ ಮುಖ್ಯಸ್ಥರಾದ ಶ್ಯಾಮಲ ದತ್ತಾರವರು ವಿಷಯ ತಿಳಿಸಿದರು, 'ಸರ್ ನೇಪಾಳದಿಂದ ಬರುತ್ತಿದ್ದ ಇಂಡಿಯನ್ ಏರ್‍ಲೈನ್ಸ್ ವಿಮಾನವೊಂದು ಅಪಹರಣವಾಗಿದೆ.' ಗೃಹಮಂತ್ರಿಗಳಿಗೆ ಆಘಾತವಾದಂತಾಯಿತು.</p>
<p>ಪ್ರಧಾನಮಂತ್ರಿಗಳ ನಿವಾಸದತ್ತ ರಕ್ಷಕ ದಂಡು ನುಗ್ಗಿತು. ಬಲಗಡೆ ಪಾರ್ಕಿಂಗ್‍ನಲ್ಲಿ ಕೆಂಪು ದೀಪಗಳ ಗಾಡಿಗಳ ಜಾತ್ರೆ ನಡೆದಿತ್ತು. ಎಲ್ಲ ಹಿರಿಯ ಮಂತ್ರಿಗಳು ಮತ್ತು ಸಚಿವರು ತುರ್ತು ಸಭೆಗಾಗಿ ಹಾಜರಿದ್ದರು. ಬ್ರಜೇಶ್‍ಮಿಶ್ರರು ಕ್ರೈಸಿಸ್ ಕಂಟ್ರೋಲ್ ರೂಮಿನತ್ತ ಸಾಗಲು ರಾಜೀವ ಭವನಕ್ಕೆ ಹೋದರು.</p>
<p>ರೇಸ್‍ಕೋರ್ಸ್ ರೋಡಿನ ಪ್ರಧಾನಮಂತ್ರಿಗಳ ನಿವಾಸದೆದಿರು ಹೆಂಗಸರು ಎದೆಬಡಿದು ಕೊಳ್ಳುತ್ತಿದ್ದರು. ಸಂಬಂಧಿಕರೆಲ್ಲ ಕಿರುಚಾಡುತ್ತಿದ್ದರು. ಟಿವಿ ನ್ಯೂಸ್ ಚಾನಲ್‍ಗಳಲ್ಲಿ ಹೈ ಎಮೋಷನ್ ಡ್ರಾಮಾ ನಡೆಯುತ್ತಾ ಇತ್ತು. ಕ್ಯಾಬಿನೆಟ್‍ನ ಸಭೆಗಳಲ್ಲಿ ನಗು ಮಾಯವಾಗಿತ್ತು. ಪ್ರತಿ ಸಭೆಯಲ್ಲೂ ಎಲ್ಲರ ಮಾತು, ಪ್ರಶ್ನೆಗಳನ್ನು, ಸಲಹೆಗಳನ್ನು, ಸೂಚನೆಗಳನ್ನು ಗಂಭೀರವಾಗಿ ಆಲಿಸುತ್ತ, ಆಲೋಚಿಸುತ್ತ ವಾಜಪೇಯಿಯವರು ಹಾಜರಿರುತ್ತಿದ್ದರು. ಪ್ರತಿ ಮುಖದಲ್ಲೂ ಬರೀ ಪ್ರಶ್ನೆಗಳೇ. ಉತ್ತರ ಮಾತ್ರ ಯಾರ ಬಳಿಯೂ ಇರಲಿಲ್ಲ. ಯಾವುದೇ ಸರ್ಕಾರಕ್ಕೆ 166 ಜನರ ಜೀವನವನ್ನು ಅಪಾಯದಲ್ಲಿ ಸಿಲುಕಿಸುವ ಅಧಿಕಾರವಿದೆಯೇ? ಯಾವುದೇ ಸರ್ಕಾರವಾಗಲಿ ಏನೂ ಕ್ರಮ ಕೈಗೊಳ್ಳದೇ ಏನೂ ಮಾಡದೇ ಇರುವಷ್ಟು ಅಸಹಾಯಕವಾಗಿದೆಯೇ? ಎಂದು ಜಸವಂತಸಿಂಹರು ಪ್ರಶ್ನಿಸಿದರು. ವಾಜಪೇಯಿಯವರು ಕೂಡ ತಮ್ಮ ಜೊತೆಯವರಿಗೆ ಹಾಗೂ ತಮಗೆ ತಾವೇ ಇದೇ ಪ್ರಶ್ನೆ ಮಾಡಿಕೊಂಡಿದ್ದರು.</p>
<p>ಮಾರನೇ ದಿನ ವಾಜಪೇಯಿಯವರ ಜನ್ಮದಿನವಾಗಿತ್ತು. ತಮ್ಮ ಜನ್ಮದಿನಕ್ಕೆ ಸಂಬಂಧಿಸಿದಂತೆ ನಿಶ್ಚಿತವಾಗಿದ್ದ ಎಲ್ಲ ಕಾರ್ಯಕ್ರಮಗಳನ್ನು ರದ್ದುಗೊಳಿಸಲು ಅವರು ಸೂಚಿಸಿದರು. ಕ್ಯಾಬಿನೆಟ್ ಕಮಿಟಿಯ ಮುಖ್ಯ ಸೆಕ್ಯೂರಿಟಿಯ ಸಭೆಯು ಸರಿರಾತ್ರಿಯವರೆಗೂ ನಡೆಯುತ್ತಲೇ ಇತ್ತು. ವಾಜಪೇಯಿಯವರು ನಿರಂತರವಾಗಿ ಕೂತೇ ಇದ್ದರು. ಕ್ಷಣ ಕ್ಷಣದ ಸುದ್ದಿ ವೇಗವಾಗಿ ಬಂದು ಮುಟ್ಟುತ್ತಿತ್ತು. ಆತಂಕ ಮತ್ತು ಚಿಂತೆಗಳ ನಡುವೆ ಲಾಹೋರಿನಲ್ಲಿ ವಿಮಾನವನ್ನು ಇಳಿಯಲು ಬಿಡುತ್ತಿಲ್ಲ ಎಂಬ ಸುದ್ದಿ ಬಂತು. ಕಾರ್ಗಿಲ್ ಯುದ್ಧ ನಡೆದು ಆರು ತಿಂಗಳಾಗಿತ್ತು. ಆದ್ದರಿಂದ ಪಾಕೀಸ್ತಾನ ಯಾವುದೇ ಹೊಸ ಸುಳಿಯಲ್ಲಿ ಸಿಲುಕಲು ಬಯಸುತ್ತಿರಲಿಲ್ಲ. ಅಪಹರಣಕಾರರು ವಿಮಾನವನ್ನು ಭಾರತದಲ್ಲಿ ಇಳಿಸಲು ಇಷ್ಟಪಡುತ್ತಿರಲಿಲ್ಲ. ಆದರೆ ಅವರ ಬಳಿ ಬೇರೆ ಯಾವ ದಾರಿಯೂ ಇರಲಿಲ್ಲ. ವಿಮಾನದಲ್ಲಿ ಇಂಧನವೂ ಇರಲಿಲ್ಲ ಮತ್ತು ಹತ್ತಿರದಲ್ಲಿ ಅಮೃತಸರ ವಿಮಾನ ನಿಲ್ದಾಣವಿತ್ತು. ಅಮೃತಸರದಲ್ಲಿ ಇಂಧನ ತುಂಬಿಸಿಕೊಳ್ಳಬಹುದಲ್ಲವೇ ಎಂದು ಅಪಹರಣಕಾರರು ಮಾತಾಡಿಕೊಂಡರು. ಅಮೃತಸರದ ರಾಜಾ ಸಾಂಸಿ ಏರ್‍ಪೋರ್ಟ್‍ನ್ನು ಅಲರ್ಟ್‍ಗೊಳಿಸಲಾಯಿತು. ವಿಮಾನ ಇಳಿದ ನಂತರ ಟೇಕ್‍ಆಫ್‍ಗೆ ಅವಕಾಶ ಕೊಡಬಾರದು ಎಂಬ ಆದೇಶ ಜಾರಿ ಮಾಡಲಾಯಿತು. ಅಮೃತಸರದಲ್ಲಿ ಬೇಕಾದ ವ್ಯವಸ್ಥೆ ಮಾಡಿಕೊಳ್ಳಲಿ ಎಂದು ಪೈಲೆಟ್ ಬೇಕಂತಲೆ ವೇಗವನ್ನು ಕಡಿಮೆಗೊಳಿಸಿದ. ಅಲ್ಲಿ ಖಂಡಿತ ಏನಾದರೂ ಸಹಾಯ ಸಿಕ್ಕೇ ಸಿಗುತ್ತದೆ ಎಂಬ ಭರವಸೆ ಮೂಡಿ ಬಂದಿತ್ತು. ವಿಮಾನ ಇಳಿಯಿತು ಮತ್ತು 40-50 ನಿಮಿಷಗಳ ತನಕ ಅಮೃತಸರದ ಏರ್‍ಪೋರ್ಟ್‍ನಲ್ಲೇ ನಿಂತಿತ್ತು. ಅಪಹರಣಕಾರರು ಬೇಗ ಇಂಧನ ತುಂಬಿಸಿ ಎಂದು ದುಂಬಾಲು ಬೀಳುತ್ತಿದ್ದರು.</p>
<p>ಕ್ಯಾಬಿನೆಟ್ ಕಾರ್ಯದರ್ಶಿಯಾದ ಪ್ರಭಾತ್ ಕುಮಾರರು ಕ್ರೈಸಿಸ್ ಮೇನೇಜ್‍ಮೆಂಟ್ ಗ್ರೂಪಿನ ಅಧ್ಯಕ್ಷತೆ ವಹಿಸಿದ್ದರು. ಹಠಾತ್ ಅಕ್ರಮಣ ಮಾಡಿ ಆಕ್ರಮಣಕಾರರನ್ನು ಸೆರೆ ಹಿಡಿಯಲು ಗ್ರೂಪ್ ಅನುಮತಿ ನೀಡಲಿಲ್ಲ. ಇಂಥ ಪರಿಸ್ಥಿತಿಯನ್ನು ನಿಭಾಯಿಸುವ ನಿಪುಣನೊಬ್ಬನ ಅಂದರೆ ನ್ಯಾಷನಲ್ ಸೆಕ್ಯೂರಿಟಿ ಗಾರ್ಡ್‍ನ ನಿರೀಕ್ಷೆ ಮಾಡಲಾಗುತ್ತಿತ್ತು. ತಡವಾಗುತ್ತಿದೆ ಎಂಬ ಅಸಮಾಧಾನದಿಂದ ಅಪಹರಣಕಾರರಿಗೆ ತಾಳ್ಮೆಗೆಡುತ್ತಿತ್ತು. ಅಷ್ಟರಲ್ಲಿ ಅರ್ಧಗಂಟೆಯಾಯಿತು. ಅವರು ಆದಷ್ಟು ಬೇಗ ವಿಮಾನವನ್ನು ಮತ್ತೆ ಹಾರಿಸಲು ತವಕಿಸುತ್ತಿದ್ದರು. ವಿಮಾನಕ್ಕೆ ಏನಾದರೂ ಬೇಗ ಇಂಧನ ತುಂಬಿಸಲಿಲ್ಲವೆಂದರೆ ಅವರು ಪ್ರಯಾಣಿಕರನ್ನು ಸಾಯಿಸಿಬಿಡುತ್ತಾರೆ ಎಂದು ಪೈಲಟ್ ಏರ್‍ಟ್ರಾಫಿಕ್ ಕಂಟ್ರೋಲ್‍ಗೆ ಸೂಚನೆಕೊಟ್ಟನು.</p>
<p>ಸಿವಿಲ್ ಏವಿಯೇಷನ್ ಮಂತ್ರಿ ಶರದ್ ಯಾದವರ ಸಚಿವಾಲಯದ ಕೈಕೆಳಗೆ ಕ್ರೈಸಿಸ್ ಮೇನೇಜ್‍ಮೆಂಟ್ ಗ್ರೂಪ್ ಕೆಲಸ ಮಾಡುತ್ತಿತ್ತು. ನಂತರ ಗೃಹಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿಯವರು ಇದನ್ನು ನೋಡಿಕೊಳ್ಳತೊಡಗಿದರು. 'ಎರಡೇ ಎರಡು ನಿಮಿಷಗಳಲ್ಲಿ ನಾನು ಈ ವಿಮಾನ ಅಮೃತಸರದಿಂದ ಹಾರುವುದನ್ನು ತಪ್ಪಿಸುತ್ತೇನೆ' ಎಂದು ಶರದ್‍ಯಾದವರು ಆಡ್ವಾಣಿಯವರಿಗೆ ಹೇಳಿದರು. ಯಾವುದಾದರೂ ಟ್ರಾಲಿಯನ್ನೋ ಅಥವಾ ಭಾರಿಗಾತ್ರದ ವಸ್ತುವನ್ನು ರನ್‍ವೇ ಮೇಲೆ ಹಾಕಿ ಬಿಡೋಣ. ಏನೇ ಆಗಲಿ ನಾವು ಅಮೃತಸರದಿಂದ ಈ ವಿಮಾನ ಮತ್ತೆ ಹಾರದಂತೆ ನೋಡಿಕೊಳ್ಳಬೇಕು. ಆದರೆ ಯಾವುದೇ ತೀರ್ಮಾನವನ್ನು ತೆಗೆದುಕೊಳ್ಳಲಾಗಲೇ ಇಲ್ಲ. ವಿಮಾನ ಅಪಹರಣದ ಕಾರ್ಯಾಚರಣೆಗೋಸ್ಕರ ಕ್ರೈಸಿಸ್ ಮೇನೇಜ್‍ಮೆಂಟ್ ಗ್ರೂಪನ್ನು ರಚಿಸಲಾಗಿತ್ತು. ಅದು ಅಪಹರಣಕ್ಕೆ ಸಂಬಂಧಿಸಿದ ಕೆಲಸ ನೋಡಿಕೊಳ್ಳುತ್ತಾ ಇತ್ತು. ಆದರೆ ಪ್ರಧಾನಮಂತ್ರಿ ಕಾರ್ಯಾಲಯದಿಂದ ತೆಗೆದುಕೊಳ್ಳುವ ನಿರ್ಧಾರವನ್ನು ಅದು ಅವಲಂಬಿಸಿತ್ತು. ಎರಡರ ನಡುವೆ ತಾಳಮೇಳ ಇರಲೇ ಇಲ್ಲ. ಯಾವುದೇ ನಿರ್ದೇಶನವಾಗಲಿ ಅಥವಾ ಸೂಚನೆಯಾಗಲೀ ಸಿಗುತ್ತಿರಲಿಲ್ಲ. ಈ ವಿಮಾನದಲ್ಲಿ ಪ್ರಯಾಣಿಕರ ಜೊತೆ ಮುಖ್ಯವಾದ ವ್ಯಕ್ತಿಯೊಬ್ಬರು ಪ್ರಯಾಣಿಸುತ್ತಿದ್ದರು. ಅವರ ಪ್ರಯಾಣ ಸಂಖ್ಯೆ 162 ಆಗಿತ್ತು. ಸೀಟ್ ನಂ 16ಸಿ. ಅವರೇ ಕಾಠ್ಮಂಡುವಿನಲ್ಲಿ ರೀಸರ್ಚ್ ಅಂಡ್ ಅನಾಲಿಸಿಸ್ ವಿಂಗ್‍ನ ಆಫೀಸರಾಗಿ ನಿಯುಕ್ತಿಗೊಂಡಿದ್ದ ಶಶಿಭೂಷಣ್‍ಸಿಂಹ ತೋಮರ್. ತೋಮರರು ಪ್ರಧಾನಮಂತ್ರಿ ವಾಜಪೇಯಿಯವರ ಮುಖ್ಯ ಕಾರ್ಯದರ್ಶಿಯಾಗಿದ್ದ ಎಸ್.ಕೆ. ಸಿಂಹ ಹಾಗೂ ಎನ್‍ಎಸ್‍ಜಿಯ ಮಹಾನಿರ್ದೇಶಕರಾಗಿದ್ದ ನಿಖಿಲ್‍ಕುಮಾರರ ಸಂಬಂಧಿಕರೂ ಆಗಿದ್ದರು. ಸಿಂಹ ಮತ್ತು ಕುಮಾರ ಇಬ್ಬರೂ ಕ್ರೈಸಿಸ್ ಮೇನೇಜ್‍ಮೆಂಟ್‍ನ ಗ್ರೂಪ್‍ನಲ್ಲಿ ಇದ್ದರು.</p>
<p>ಏನೇ ಇರಲಿ ಅಮೃತಸರದಿಂದ ವಿಮಾನವನ್ನು ಹಾರಲು ಬಿಡಬಾರದು ಎಂದು ಅನೇಕ ಬಾರಿ ದೆಹಲಿಯಿಂದ ಒಂದೇ ಸಮ ಅಮೃತಸರಕ್ಕೆ ಫೊನುಗಳ ಮೇಲೆ ಫೋನುಗಳು ಬರತೊಡಗಿದವು. ಯಾವುದಾದರೂ ಭಾರೀ ಗಾತ್ರದ ಗಾಡಿಯೋ ಅಥವಾ ಅದರಂಥಹ ದೊಡ್ಡ ವಸ್ತು ನಿಮ್ಮ ಬಳಿ ಯಾವುದೇ ಆಗಲಿ ಇದ್ದರೆ ಅದನ್ನು ರನ್‍ವೇನಲ್ಲಿ ನಿಲ್ಲಿಸಿಬಿಡಿ ಎಂದು ಜಸವಂತ ಸಿಂಹರು ಮಧ್ಯದಲ್ಲೇ ಫೋನು ಕಿತ್ತುಕೊಂಡು ಹೇಳಿದರು. ಆದರೆ ಅವರ ಸಲಹೆಯಂತೆ ಯಾವ ಕಾರ್ಯಾಚರಣೆಯೂ ನಡೆಯಲಿಲ್ಲ ಎಂದು ಕಂಚನ್‍ಗುಪ್ತಾರವರು ಹೇಳುತ್ತಾರೆ. ಪೋಲೀಸರಿಗೆ ಯಾವುದೇ ಆದೇಶ ಬರಲಿಲ್ಲ. ಅವರು ಕಾಯುತ್ತಾ ಇದ್ದರು. ಎಂದು ರೀಸರ್ಚ್ ಅಂಡ್ ಅನಾಲಿಸಿಸ್ ವಿಂಗ್‍ನ ಪ್ರಮುಖರಾಗಿದ್ದ ಎ.ಎಸ್. ದುಲತ್ ಹೇಳುತ್ತಾರೆ. ಪಂಜಾಬಿನ ಪೋಲೀಸ್ ಪ್ರಮುಖರಾದ ಸರಬ್ಜೀತ್ ಸಿಂಹರು ಹೇಳಿದರು, 'ನಾನೇನು ಕೆ.ಪಿ.ಎಸ್. ಗಿಲ್ ಅಲ್ಲ ನಾನೇ ಸ್ವತಃ ತೀರ್ಮಾನ ತೆಗೆದುಕೊಳ್ಳೋಕೆ.' ಪಂಜಾಬಿನ ಮುಖ್ಯಮಂತ್ರಿ ಪ್ರಕಾಶ್‍ಸಿಂಹ ಬಾದಲ್ ಹೇಳಿದ್ದೇನೆಂದರೆ, 'ಎಂಥದೇ ಪರಿಸ್ಥಿತಿಯಲ್ಲಿ ಬಂಧಿತ ಪ್ರಯಾಣಿಕರಿಗೆ ಯಾವುದೇ ರೀತಿಯ ಹಾನಿಯಾಗಬಾರದು.' ಅಂದರೆ ಎಲ್ಲರೂ ತಮ್ಮ ತಮ್ಮ ಕಿನ್ನರಿಯಲ್ಲಿ ತಮ್ಮ ತಮ್ಮ ರಾಗ ನುಡಿಸತೊಡಗಿದರು.</p>
<p>ಗೃಹ ಸಚಿವಾಲಯವನ್ನು ಮತ್ತೆ ಅಲರ್ಟ್‍ಗೊಳಿಸಲಾಯಿತು. ಆದರೆ ಎನ್‍ಎಸ್‍ಜಿ ಅಲ್ಲಿಗೆ ತಲುಪಲಾಗಲೇ ಇಲ್ಲ. ಅಮೃತಸರಕ್ಕೆ ಹೋಗಲು ದೆಹಲಿಯಲ್ಲಿ ಅದಕ್ಕೆ ವಿಮಾನ ಸಿಗಲೇ ಇಲ್ಲ ಎಂದು ನಂತರ ಮೀಡಿಯಾಗೆ ಹೇಳಲಾಯಿತು. ಮಾನೇಸರ್‍ನಿಂದ ದೆಹಲಿ ಏರ್‍ಪೋರ್ಟ್‍ಗೆ ತಲುಪಲು ಮಾರ್ಗ ಮಧ್ಯೆ ಟ್ರಾಫಿಕ್ ಜಾಮ್ ಆಗಿತ್ತು ಎಂದು ಯಾರೋ ಹೇಳಿದರು.</p>
<p>ಕಮಾಂಡೋ ಆಕ್ಷನ್ ನಡೆಯಬಹುದು ಎಂಬ ಸಂದೇಹ ಅಪಹರಣಕಾರರಿಗೆ ಬರತೊಡಗಿತು. ತಮ್ಮ ಬೆದರಿಕೆಯ ಸತ್ಯತೆಯನ್ನು ಸಾಬೀತು ಪಡಿಸುವುದಕ್ಕೋಸ್ಕರ ಒಬ್ಬ ಅಪಹರಣಕಾರನು ರೂಪೇನ ಕತ್ಯಾಲ್ ಎಂಬ ಹೆಸರಿನ ಪ್ರಯಾಣಿಕನಿಗೆ ಚಾಕುವಿನಿಂದ ಇರಿದನು. ರೂಪೇನ್ ತನ್ನ ಹನಿಮೂನಿನಿಂದ ಹಿಂದಿರುಗುತ್ತಿದ್ದನು. ಇರಿತದಿಂದ ರಕ್ತ ಹರಿಯತೊಡಗಿತು. ಅಪಹರಣಕಾರರ ಬೆದರಿಕೆಯ ಒತ್ತಡದಿಂದ ವಿಮಾನ ಮತ್ತೆ ಮೇಲೆ ಹಾರಲು ಶುರುವಾಯಿತು. ಎಟಿಸಿಗೆ ಪೈಲೆಟ್ ಹೇಳಿದನು 'ನಾವು ಸಾಯುತ್ತೇವೆ. ಲಾಹೋರಿಗೆ ಹೊರಟಿದ್ದೇವೆ.' ಅಮೃತಸರದಿಂದ ಇಂಧನವಿಲ್ಲದೇ ವಿಮಾನ ಮೇಲೇರಿತು.</p>
<p>ದೆಹಲಿಯಲ್ಲಿ ಕ್ರೈಸಿಸ್ ಮೇನೇಜ್‍ಮೆಂಟ್ ಗ್ರೂಪ್‍ನ ಆಫೀಸರುಗಳ ನಡುವೆ ಬ್ಲೇಮ್ ಗೇಮ್ ಅಂದರೆ ಪರಸ್ಪರ ಆರೋಪ ಪ್ರತ್ಯಾರೋಪಗಳ ಸುರಿಮಳೆ ಶುರುವಾಯ್ತು. ಒಬ್ಬನು ಇನ್ನೊಬ್ಬನ ಕಡೆ ಬಾಣ ಬಿಡತೊಡಗಿದ. 'ಕ್ಯಾಬಿನೆಟ್ ಕಾರ್ಯದರ್ಶಿ ಪ್ರಭಾತ್‍ಕುಮಾರ್ ಹಾಗೂ ಎನ್‍ಎಸ್‍ಜಿ ಪ್ರಮುಖರಾದ ನಿಖಿಲ್ ಕುಮಾರ್ ಇಬ್ಬರೂ ಎಲ್ಲರ ಕೆಂಗಣ್ಣಿಗೆ ಗುರಿಯಾಗಿದ್ದರು. ಆದರೆ ವಾಸ್ತವ ಸತ್ಯ ಏನೆಂದರೆ ನಮ್ಮೆಲ್ಲರ ಅಜಾಗರೂಕತೆಯಿಂದ ಹಾಗೂ ದೃಢ ನಿಲುವು ತಳೆಯಲು ತಡವಾದ್ದರಿಂದ ವಿಮಾನ ಮತ್ತೆ ಹಾರಿತು' ಎಂದು ರಿಸರ್ಚ್ ಮತ್ತು ಅನಾಲಿಸಿಸ್ ವಿಂಗ್‍ನ ಮಾಜಿ ಪ್ರಮುಖರಾದ ಎನ್.ಎಸ್. ದುಲತ್ ನನಗೆ ಹೇಳಿದರು.</p>
<p>ವಿಮಾನವು ಅಮೃತಸರದಿಂದ ಮೇಲೇರಿ ಲಾಹೋರ್ ಏರ್‍ಪೋರ್ಟಿನ ಮೇಲೆ ಹಾರಾಡತೊಡಗಿತು. ಲಾಹೋರ್ ಏರ್‍ಪೋರ್ಟ್‍ನ ಆಫೀಸರ್‍ಗಳು ಆ ವಿಮಾನಕ್ಕೆ ಅಲ್ಲಿಳಿಯಲು ಒಪ್ಪಿಗೆ ನೀಡಲು ಸಿದ್ಧರಿರಲಿಲ್ಲ. ಅಲ್ಲಿನ ಎಲ್ಲಾ ಲೈಟುಗಳನ್ನು ಆರಿಸಲಾಯಿತು. ವಿಮಾನದಲ್ಲಿ ಇಂಧನವಿರಲಿಲ್ಲ. ಆದ್ದರಿಂದ ಪೈಲಟ್ ಅಂದಾಜಿನ ಮೇಲೆ ಇಳಿಸುವ ಪ್ರಯತ್ನ ಪಟ್ಟನು. ಸ್ವಲ್ಪ ಕೆಳಗಿಳಿದ ಮೇಲೆ ದಾರಿಯೊಂದರ ನಟ್ಟ ನಡುವೆ ಇಳಿಯುತ್ತಿದ್ದೇವೆಂದು ಅರಿವಾಯಿತು. ವಾಹನಗಳು ವೇಗವಾಗಿ ಓಡಾಡುತ್ತಿದ್ದವು. ಅವುಗಳ ಪ್ರಕಾಶಮಾನವಾದ ದೀಪಗಳು ಕಾಣಿಸಿದವು. ನಾವೇನಾದರೂ ವಿಮಾನಕ್ಕೆ ಇಳಿಯಲು ಅವಕಾಶ ನೀಡದೇ ಹೋದರೆ ವಿಮಾನ ಕ್ರಾಶ್ ಆಗುವುದು ಖಂಡಿತ ಎಂದು ತಿಳಿದ ಲಾಹೋರ್ ಏರ್‍ಪೋರ್ಟ್ ಅಧಿಕಾರಿಗೆ ಎಮರ್‍ಜೆನ್ಸಿ ಅರಿವಾಯಿತು. ಆಗ ಲಾಹೋರ್ ಏರ್‍ಪೋರ್ಟ್‍ನಲ್ಲಿ ಇಳಿಯಲು ಸಾಧ್ಯವಾಯಿತು.</p>
<p>ಇದಕ್ಕೂ ಕೆಲವು ದಿನಗಳ ಹಿಂದೆ ಕಾರ್ಗಿಲ್ ಕದನ ಜರುಗಿತ್ತು. ಪಾಕೀಸ್ತಾನದೊಂದಿಗೆ ಭಾರತದ ಸಂಬಂಧ ಹಳಸಿತ್ತು. ಕಹಿಯಾಗಿತ್ತು. ಆತಂಕ ಮನೆ ಮಾಡಿತ್ತು. ಇಸ್ಲಾಮಾಬಾದ್‍ನಲ್ಲಿರುವ ಪಾಕೀಸ್ತಾನದ ವಿದೇಶಾಂಗ ಮಂತ್ರಿ ಅಬ್ದುಲ್ ಸತ್ತಾರ್‍ಗೆ ದೆಹಲಿಯಿಂದ ಜಸವಂತಸಿಂಹರು ಯಾವುದೇ ಕಾರಣಕ್ಕೂ ಲಾಹೋರ್‍ನಿಂದ ವಿಮಾನವು ಮತ್ತೆ ಹಾರಲು ಬಿಡಬಾರದೆಂದು ಫೋನಿನಲ್ಲಿ ಆಗ್ರಹಿಸಿದರು. ಆದರೆ ಅವರು ಈ ಜಂಜಾಟದಿಂದ ದೂರ ಉಳಿಯಲು ಬಯಸುತ್ತಿದ್ದರು. ಆದಷ್ಟು ಬೇಗ ಆ ವಿಮಾನಕ್ಕೆ ಇಂಧನವನ್ನು ತುಂಬಿಸಿ, ಅದನ್ನು ಮತ್ತೆ ಹಾರಲು ಬಿಟ್ಟುಬಿಡಿ ಎಂದು ಪಾಕೀಸ್ತಾನ ಹೇಳಿತು. ಫ್ಯೂಯಲ್ ತುಂಬಿಸಲಾಯಿತು. ಇಂಧನದ ಜೊತೆಗೆ ಆಯುಧಗಳ ಒಂದು ಚೀಲವನ್ನು ಸಹ ಅಪಹರಣಕಾರರಿಗೆ ಕೊಡಲಾಯಿತು. ಎಂದು ಎ.ಎಸ್. ದುಲತ್ ಹೇಳುತ್ತಾರೆ. ವಿಮಾನದೊಳಗೆ ರೂಪೇನ್ ಕತ್ಯಾಲರ ಸ್ಥಿತಿ ಚಿಂತಾಜನಕವಾಗುತ್ತಿತ್ತು. ಅವರಿಗೆ ಮೆಡಿಕಲ್ ಸಹಾಯದ ಅವಶ್ಯಕತೆಯಿತ್ತು. ಆತ ಸಾವಿಗೆ ಹತ್ತಿರವಾಗುತ್ತಿದ್ದರು. ಮತ್ತೆ ಕೆಲವು ಹಿರಿಯ ಪ್ರಯಾಣಿಕರನ್ನು ಇಳಿಸಬೇಕಾಗಿ ಬಂದಿತ್ತು. ಆದರೆ ಪಾಕೀಸ್ತಾನೀ ಆಫೀಸರ್‍ಗಳು ಒಪ್ಪಲಿಲ್ಲ. ಇಂಧನದ ವಿಚಾರ ಬಿಟ್ಟು ಬೇರೆ ಯಾವ ಮಾತಿಗೂ ಅವಕಾಶವಿಲ್ಲ ಎಂದು ಪಾಕೀಸ್ತಾನ ಹೇಳಿತು. ವಿಮಾನ ಮತ್ತೆ ಮೇಲೇರಲೇಬೇಕಾಯಿತು.</p>
<p>ಪಾಕೀಸ್ತಾನದಲ್ಲಿ ಹೈ ಕಮೀಶನರ್ ಆಗಿದ್ದ ಜಿ. ಪಾರ್ಥಸಾರಥಿಯವರಿಗೆ ಆ ಕೂಡಲೇ ಇಸ್ಲಾಮಾಬಾದಿನಿಂದ ಲಾಹೋರ್‍ಗೆ ತೆರಳಬೇಕೆಂಬ ಆದೇಶ ತಲುಪಿತು. ಅವರು ಈ ಅವಧಿಗೂ ಮುಂಚೆ ಅಂದರೆ 1984ರಲ್ಲಿ ನಡೆದ ವಿಮಾನ ಅಪಹರಣದ ಡೀಲ್ ಮಾಡಿದ್ದರು. ಪಾರ್ಥಸಾರಥಿಯವರು ತಾಲಿಬಾನ್ ರಾಯಭಾರಿ ಕಛೇರಿ ಜೊತೆ ಕೂಡ ಸಂಪರ್ಕ ಹೊಂದಿದ್ದರು. ಒಬ್ಬ ಪ್ರಮುಖ ತಾಲೀಬಾನೀ ನಾಯಕನೊಡನೆ ಕೂಡ ಸಂಪರ್ಕದಲ್ಲಿದ್ದರು. ಆದರೆ ಮತ್ತೆ ಅವನೊಡನೆ ಸಂಪರ್ಕ ಬೆಳೆಸಲಾಗಲಿಲ್ಲ.</p>
<p>'ಭಾರತವು ಒಂದು ದೊಡ್ಡ ತಪ್ಪು ಮಾಡಿತು. ಆತಂಕವಾದಿಗಳು ಸುಸ್ತಾಗಿರುತ್ತಾರೆ ಈ ಆಟವನ್ನು ಅವರು ಹೆಚ್ಚು ಹೊತ್ತು ಆಡಲಾಗುವುದಿಲ್ಲ ಎಂದು ನಾವು ತಿಳಿದಿದ್ದೆವು. ಆದರೆ ಅವರಿಗೆ ಆಫ್ಘಾನೀಸ್ತಾನ ಹಾಗೂ ಪಾಕೀಸ್ತಾನ ಎರಡು ಕಡೆಯಿಂದಲೂ ಸಪೋರ್ಟು ಸಿಗುತಿತ್ತು. ಇದರಿಂದ ಭಾರತದಲ್ಲಿ ಸ್ಥಳೀಯ ಒತ್ತಡ ಜಾಸ್ತಿಯಾಗುತ್ತಾ ಜಾಸ್ತಿಯಾಗುತ್ತಾ ವಾಜಪೇಯಿಯವರ ಸರ್ಕಾರ ಕೂಡ ಒತ್ತಡಕ್ಕೆ ಸಿಲುಕಿತು' ಎಂದು ಪಾರ್ಥಸಾರಥಿ ಹೇಳುತ್ತಾರೆ.</p>
<p>ಪ್ರಧಾನಮಂತ್ರಿ ವಾಜಪೇಯಿಯವರು ಪ್ರಯಾಣಿಕರ ಯೋಗಕ್ಷೇಮ ಕುರಿತು ಚಿಂತೆ ಮಾಡುತ್ತಿದ್ದರು. ಮತ್ತೆ ಮತ್ತೆ ಅವರ ಸ್ಥಿತಿಯ ಸುದ್ದಿ ತಿಳಿಯಲು ತವಕದಿಂದಿದ್ದರು. ಇಷ್ಟೇ ಅಲ್ಲ, ಅಪಹರಣಕ್ಕೆ ಸಂಬಂಧಿಸಿದಂತೆ ದೇಶವಾಸಿಗಳ ಪ್ರತಿಕ್ರಿಯೆಗಳೇನು? ಮೀಡಿಯಾಗಳು ಏನು ಹೇಳುತ್ತಿವೆ? ಎಂಬುದರ ಕಡೆ ಕೂಡ ಅವರ ನೋಟ ಹರಿಯುತ್ತಿತ್ತು. ಪ್ರತಿಯೊಂದರ ಬಗ್ಗೆ ಸಹ ಅವರು ವಿಸ್ತಾರವಾದ ಮಾಹಿತಿ ಬಯಸುತ್ತಿದ್ದರು. ಆದರೆ ಯಾವ ತೀರ್ಮಾನವನ್ನು ತೆಗೆದುಕೊಂಡಿರಲಿಲ್ಲ.</p>
<p>ಅತ್ತ ಅಪಹರಣಕಾರರು ವಿಮಾನವನ್ನು ಕಾಬೂಲಿಗೆ ಕೊಂಡೊಯ್ಯಲು ಹೇಳಿದರು. ಆದರೆ ಅಲ್ಲಿ ನೈಟ್ ಲ್ಯಾಂಡಿಗ್ ಸಾಧ್ಯವಿರಲಿಲ್ಲ. ಆದ್ದರಿಂದ ದುಬೈಗೆ ಹೋಗಲು ಒತ್ತಡ ಹೇರಲಾಯಿತು. ದುಬೈನಲ್ಲೂ ಕೂಡ ಅಲ್ಲಿನ ಸರ್ಕಾರ ವಿಮಾನ ಇಳಿಯಲು ಆಸ್ಪದ ಕೊಡಲಿಲ್ಲ. ಜಸವಂತಸಿಂಹರ ಹಾಗೂ ಯುಎಇಯಲ್ಲಿನ ಭಾರತದ ರಾಯಭಾರಿಯಾದ ಕೆ.ಸಿ. ಸಿಂಹರ ಆಗ್ರಹದ ಮೇರೆಗೆ ವಿಮಾನ ಇಳಿಯಲು ಒಪ್ಪಿಗೆ ಸಿಕ್ಕಿತು. ದುಬೈ ಏರ್‍ಪೋರ್ಟ್‍ನಲ್ಲಿ ವಿಮಾನ ಇರುವಾಗ ಭಾರತ ಸರ್ಕಾರವು ಕಮಾಂಡೋ ಆಪರೇಷನ್ ನಡೆಸುವುದಕ್ಕೆ ಸಿದ್ಧತೆ ಮಾಡಿಕೊಂಡಿತು. ಆದರೆ ಅಲ್ಲಿನ ಸ್ಥಳೀಯ ಸರ್ಕಾರ ಇದಕ್ಕೆ ನೆರವು ನೀಡಲಿಲ್ಲ.</p>
<p>ಭಾರತದಲ್ಲಿದ್ದ ಅಮೇರಿಕಾದ ರಾಯಭಾರಿ ರಾಬರ್ಟ್ ಬ್ಲ್ಯಾಕ್‍ವೀಲ್ ಜೊತೆ ಗೃಹಮಂತ್ರಿ ಆಡ್ವಾಣಿಯವರು ಮಾತಾಡಿ ಯುಎಇ ಮೇಲೆ ಅಮೇರಿಕಾ ಒತ್ತಡ ಹೇರಬೇಕೆಂದು ಕೇಳಿಕೊಂಡರು. ಆದರೆ ಪ್ರಯೋಜನವಾಗಲಿಲ್ಲ. ಅಂತರರಾಷ್ಟ್ರೀಯ ವೇದಿಕೆಯಲ್ಲೂ ಕೂಡ ಭಾರತವು ಒಬ್ಬಂಟಿಯಾಗಿ ಉಳಿದಂತೆ ಕಾಣಿಸಿಕೊಳ್ಳತೊಡಗಿತು. ನಂತರ ಆಡ್ವಾಣಿಯವರು ಬ್ಲ್ಯಾಕ್‍ವೀಲ್ ಎದುರು ತಮ್ಮ ಅಸಮಾಧಾನ ವ್ಯಕ್ತಪಡಿಸಿದರು.</p>
<p>ಯುಎಇಯ ಆಫೀಸರುಗಳೊಡನೆ ಮಾತಾಡಿದ ನಂತರ 13 ಮಹಿಳೆಯರನ್ನು ಹಾಗೂ 11 ಮಕ್ಕಳನ್ನು ಸೇರಿದಂತೆ ಒಟ್ಟು 27 ಪ್ರಯಾಣಿಕರನ್ನು ಅಲ್ಲಿ ಇಳಿಸಲಾಯಿತು. ಅಷ್ಟು ಹೊತ್ತಿಗೆ ರೂಪೇನ ಕತ್ಯಾಲನ ಉಸಿರಾಟ ನಿಂತುಹೋಗಿತ್ತು. ಆತನ ಶವವನ್ನು ಅಲ್ಲೇ ಇಳಿಸಲಾಯಿತು. ಆದರೆ ಆತನ ಪತ್ನಿಯನ್ನು ಅಲ್ಲಿ ಇಳಿಯಲು ಬಿಡಲಿಲ್ಲ.</p>
<p>ಒಬ್ಬ ಸಿವಿಲ್ ಏವಿಯೇಶನ್ ಮಂತ್ರಿ ಅಂತ ಇರುವುದು, ಆತನ ಬಳಿ ಪಾಸ್‍ಪೋರ್ಟ್ ಇಲ್ಲದೇ ಇರುವುದು ಮತ್ತು ಇದ್ದಕ್ಕಿದ್ದಂತೆ ಆತನಿಗೆ ವಿದೇಶಕ್ಕೆ ಹೋಗುವಂಥ ಸಂದರ್ಭ ಒದಗಿ ಬರುವುದು ಹಾಗೂ ಕೂಡಲೇ ಎಮರ್‍ಜೆನ್ಸಿಯಾಗಿ ಪಾಸ್‍ಪೋರ್ಟ್ ಮಾಡಿಸಿಕೊಡುವುದು ಬಹುಶಃ ಇಂತಹ ಉದಾಹರಣೆ ಬೇರೆ ಯಾವ ದೇಶದಲ್ಲೂ ನಡೆದಿಲ್ಲವೆನ್ನಿಸುತ್ತದೆ. ದುಬೈನಲ್ಲಿ 27 ಪ್ರಯಾಣಿಕರನ್ನು ಬಿಡುಗಡೆ ಮಾಡಿದಾಗ ಅವರನ್ನು ಭಾರತಕ್ಕೆ ಕರೆತರಲು ಚರ್ಚೆಯಾಯಿತು. ಸಭೆಯಲ್ಲಿ ಸಿವಿಲ್ ಏವಿಯೇಶನ್ ಮಂತ್ರಿಯಾದ ಶರದ್ ಯಾದವರು ನಾನು ಕರೆ ತರುವೆ ಎಂದು ಕೈ ಮೇಲೆತ್ತಿದರು. ಸರಿ, ತೀರ್ಮಾನವಾಯಿತು. ಆದರೆ ಅವರ ಬಳಿ ಪಾಸ್‍ಪೋರ್ಟ್ ಇಲ್ಲ ಎಂದು ಗೊತ್ತಾಯಿತು. ಕೂಡಲೇ ಅವರಿಗೆ ಅತಿ ತುರ್ತಾಗಿ ಪಾಸ್‍ಪೋರ್ಟ್ ಮಾಡಿಸಿಕೊಡಲಾಯಿತು. ಅದು ಅವರ ಮೊಟ್ಟ ಮೊದಲ ವಿದೇಶಯಾತ್ರೆಯಾಗಿತ್ತು. ನಿಜಕ್ಕೂ ಇಡೀ ಜೀವನ ಪರ್ಯಂತ ನೆನಪಿನಲ್ಲಿಡಬೇಕಾದ ವಿದೇಶಯಾತ್ರೆ ಅದಾಗಿತ್ತು.</p>
<p>ದುಬೈನಿಂದ ಪ್ರಯಾಣಿಕರನ್ನು ಕರೆದುಕೊಂಡು ಶರದ್‍ಯಾದವರು ದೆಹಲಿಗೆ ಬರುವುದರೊಳಗೆ ಅಪಹರಣಕಾರರ ಅಪೇಕ್ಷೆ ಏನೆಂದು ಗೊತ್ತಾಗಿತ್ತು. ಬಂಧಿತ ಪ್ರಯಾಣಿಕರನ್ನು ಬಿಡಿಸಲು ಯಾವ ತೀರ್ಮಾನ ಕೈಗೊಳ್ಳಲಾಗುತ್ತದೆ ಎಂದು ಶರದ್‍ಯಾದವರಿಗೆ ಗೊತ್ತಿರಲಿಲ್ಲ. ಗೃಹಮಂತ್ರಿಯಾದ ಆಡ್ವಾಣಿಯವರನ್ನು ಬಿಟ್ಟರೆ ಅದೇ ರೀತಿಯ ಎರಡನೇ ಮಂತ್ರಿಯಾದ ಶರದ್‍ಯಾದವರಿಗೆ ಬಂಧಿತ ಪ್ರಯಾಣಿಕರನ್ನು ಮುಕ್ತಗೊಳಿಸಲು ಎಂಥಹ ಪ್ರಮುಖ ಹೆಜ್ಜೆ ಇಡಲಾಗುತ್ತಿದೆ ಎಂಬ ವಿಚಾರ ಗೊತ್ತೇ ಇರಲಿಲ್ಲ.</p>
<p>ಇತ್ತ ದೆಹಲಿಯಲ್ಲಿ ಡಿಸೆಂಬರ್ 24ರಂದು ಹರಡಿಕೊಂಡಿದ್ದ ಗಾಢ ಮೌನವು ಡಿಸೆಂಬರ್ 25ರ ಹೊತ್ತಿಗೆ ಕ್ರೋಧಾಗ್ನಿಯಾಗಿ ಬದಲಾಗಿತ್ತು. ಆ ಕ್ರೋಧವು ಪ್ರದರ್ಶನವಾಗಿ ರೂಪುಗೊಂಡಿತ್ತು. ರೇಸ್‍ಕೋರ್ಸ್ ರೋಡಿನಲ್ಲಿ ಅಂದರೆ ಪ್ರಧಾನಮಂತ್ರಿಗಳ ನಿವಾಸದ ಬಳಿ ಬಂಧಿತ ಪ್ರಯಾಣಿಕರ ಸಂಬಂಧಿಗಳು ಗಲಾಟೆ ಮಾಡುತ್ತಿದ್ದರು. ತಮ್ಮ ಕೋಪವನ್ನು, ಅಸಮಾಧಾನವನ್ನು ಕಾರುತ್ತಿದ್ದರು. ಟಿವಿ ಚಾನಲ್ಲುಗಳ ಮೂಲಕ ಆ ಸಿಟ್ಟು ದೇಶದಾದ್ಯಂತ ಹರಡುತ್ತಿತ್ತು. ರೂಪೇನ ಕತ್ಯಾಲರ ಅಂತ್ಯ ಸಂಸ್ಕಾರಕ್ಕೆ ಸಾವಿರಾರು ಜನರು ಜಮಾಯಿಸತೊಡಗಿದರು. ಸರ್ಕಾರದ ಮೇಲೆ ಒತ್ತಡ ಹೆಚ್ಚಾಗತೊಡಗಿತು. 'ಅಪಹರಣಕಾರರು ಏನು ಬಯಸುತ್ತಿದ್ದಾರೆ ಎಂದು ನಮಗೆ ಗೊತ್ತಾಗಿಲ್ಲ. ಆದರೆ ನಾವು ಮಾತ್ರ ಯಾವುದೇ ಕಾರಣಕ್ಕೂ ತಲೆ ಬಾಗುವುದಿಲ್ಲ' ಎಂದು ಅಟಲ್‍ಬಿಹಾರಿ ವಾಜಪೇಯಿಯವರು ಹೇಳಿದರು. ಆಫ್ಘಾನಿಸ್ತಾನದ ತಾಲಿಬಾನಿ ಸರ್ಕಾರಕ್ಕೆ ಭಾರತ ಮಾನ್ಯತೆ ನೀಡಿರಲಿಲ್ಲ. ಆದರೆ ಅವರೊಡನೆ ಮಾತುಕತೆಯಾಡುವುದನ್ನು ಬಿಟ್ಟರೆ ಬೇರೆ ದಾರಿಯೇ ಇರಲಿಲ್ಲ.</p>
<p>ಪ್ರಯಾಣಿಕರ ಸಂಬಂಧಿಕರನ್ನೆಲ್ಲ ಪ್ರಧಾನಮಂತ್ರಿ ನಿವಾಸದೊಳಗೆ ಕರೆದು ಅವರಿಗೆಲ್ಲ ಸರ್ಕಾರದ ಎಲ್ಲ ಪ್ರಯತ್ನಗಳ ಪರಿಚಯ ಮಾಡಿಕೊಡಿ ಎಂದು ವಾಜಪೇಯಿಯವರು ಹೇಳಿದರು. ಅಷ್ಟು ಹೊತ್ತಿಗೆ ಆ ಕಡೆ ಅಪಹರಣಕಾರರ ಜೊತೆ ಮಾತುಕತೆ ನಡೆದಿತ್ತು. ಆಫಘಾನೀಸ್ತಾನದ ಸುಪ್ರೀಂ ಕೌನ್ಸಿಲ್‍ನ ಮುಖ್ಯಸ್ಥರಾದ ಮುಲ್ಲಾ ಉಮರ್ ಹಾಗೂ ಅಲ್ಲಿನ ವಿದೇಶ ಮಂತ್ರಿ ವಕೀಲ್ ಅಹಮದ್ ಮುತ್ತವಕೀಲ್ ಮೂಲಕ ಅಪಹರಣಕಾರರ ಜೊತೆ ಮಾತು ಶುರುವಾಗಿತ್ತು. ಅಪಹರಣಕಾರರು ದೇಶದ ಬೇರೆ ಬೇರೆ ಜೈಲುಗಳಲ್ಲಿ ಬಂಧಿತರಾಗಿದ್ದ 35 ಆತಂಕವಾದಿಗಳ ಬಿಡುಗಡೆಯ ಬೇಡಿಕೆ ಒಡ್ಡಿದ್ದರು. ಇಲ್ಲವಾದಲ್ಲಿ ಇಡೀ ವಿಮಾನವನ್ನೇ ಉಡಾಯಿಸುವ ಬೆದರಿಕೆ ಹಾಕಿದ್ದರು.</p>
<p>ಕ್ಯಾಬಿನೆಟ್ ಕಮಿಟಿ ಆನ್ ಸೆಕ್ಯೂರಿಟಿಯ ಯಾರೋ ಹಿರಿಯ ಮಂತ್ರಿಯೊಬ್ಬರು ಬಂಧಿತ ಪ್ರಯಾಣಿಕರ ಸಂಬಂಧಿಕರನ್ನು ಭೇಟಿಯಾಗಲು ಸಿದ್ಧರಿರಲಿಲ್ಲ. ಆಗ ಜಸವಂತ ಸಿಂಹರು ನಾನು ಮಾತಾಡುತ್ತೇನೆ ಎಂದು ಮುಂದೆ ಬಂದರು. ಕಂಚನ್ ಗುಪ್ತಾರನ್ನು ಕರೆದುಕೊಂಡು ಈಚೆ ಬಂದರು. ಆ ಜನರ ಗುಂಪು ಇವರನ್ನು ಮುತ್ತಿಕೊಂಡು ಬಿಟ್ಟಿತು. ಇವರ ಮಾತನ್ನು ಯಾರೂ ಕೇಳುವ ಸ್ಥಿತಿಯಲ್ಲಿರಲೇ ಇಲ್ಲ.</p>
<p>'ನಮಗೆ ನಮ್ಮ ಸಂಬಂಧಿಕರು ಬೇಕಷ್ಟೆ. ಅವರನ್ನು ಬಿಡಿಸಲು ನೀವು ಏನು ಕೊಡುತ್ತೀರೋ ಅದು ನಮಗೆ ಬೇಕಿಲ್ಲ. ಕಾಶ್ಮೀರ ಬೇಕಾದರೆ ಕೊಟ್ಟು ಬಿಡಿ. ಏನಾದರಾಗಲಿ ಕೊಟ್ಟು ಬಿಡಿ ಅಷ್ಟೆ. ನಮ್ಮವರನ್ನು ವಾಪಸ್ಸು ನಮ್ಮ ಮನೆಗೆ ಕಳಿಸಿಕೊಡಿ' ಎಂದು ಜನ ಕಿರುಚುತ್ತಿದ್ದರು. ಅಯ್ಯೋ ನನ್ನ ಮಗನಿದ್ದಾನೆ. ನನ್ನ ಮಗನಿದ್ದಾನೆ. ಎಂದು ಯಾರೋ ಒಬ್ಬ ಕಿರುಚುತ್ತಾ ಬಿದ್ದು ಮೂರ್ಛೆ ಹೋದ. ಮತ್ತೊಬ್ಬ ಜೋರಾಗಿ ಅರಚುತ್ತಿದ್ದ. ಇನ್ನೊಬ್ಬ ಬಾಯಿ ಬಡಿದುಕೊಂಡು ಅಳುತ್ತಿದ್ದ.</p>
<p>ಅಪಹರಣದ ಸಂಕಟವನ್ನು ನಿಭಾಯಿಸಲು ಅನೇಕ ನುರಿತ, ಸಶಕ್ತ ಆಫೀಸರುಗಳ ಮತ್ತು ಕ್ರ್ಯಾಕ್ ಕಮಾಂಡೋಗಳ ಗುಂಪು ನಾಲ್ಕನೇ ದಿನ ಅಂದರೆ ಡಿಸೆಂಬರ್ 27ರಂದು ಕಂಧಾರಿನ ಏರ್‍ಪೋರ್ಟಿನಲ್ಲಿ ಇಳಿದಾಗ ಅಷ್ಟು ಹೊತ್ತಿಗಾಗಲೇ ಅಲ್ಲಿ ತಾಲೀಬಾನಿ ಸೈನಿಕರು ಪೊಸಿಷನ್‍ನಲ್ಲಿ ನಿಂತಿದ್ದಾರೆಂದು ಗೊತ್ತಾಯಿತು. ಮಾತುಕತೆಗಾಗಿ ಅಲ್ಲಿ ವಿವೇಕ್ ಕಾಟ್‍ಜೂ, ಅಜಿತ್ ಡೋವಲ್ ಹಾಗೂ ಸಿ.ಡಿ. ಸಹಾಯ್ ಇದ್ದರು.</p>
<p>ತಾಲಿಬಾನಿಗಳು ಆಕ್ರಮಣಕಾರಿ ಸ್ಥಿತಿಯಲ್ಲಿದ್ದರು. ಒಡಂಬಡಿಕೆಯ ಮಾತುಗಳು ಶುರುವಾದಾಗ ಮೌಲಾನಾ ಬೇಕೆಂದು ಕೇಳಿಕೊಳ್ಳಲಾಯಿತು. ಮೌಲಾನಾ ಯಾರು ಎಂದು ಆಫೀಸರುಗಳಿಗೆ ಗೊತ್ತೇ ಇರಲಿಲ್ಲ. 1994ರಲ್ಲಿ ಜಮ್ಮುವಿನ ಜೈಲಿನಲ್ಲಿ ಬಂಧಿತನಾಗಿದ್ದ ಹರ್‍ಕತ್ ಉಲ್ ಮುಜಾಹಿದ್ದೀನಿನ ಮುಖ್ಯಸ್ಥನಾದ ಮೌಲಾನಾ ಮಸೂದ್ ಅಜಹರ್ ಎಂದು ಹೇಳಲಾಯಿತು. 1994ರಲ್ಲಿ ಹರ್‍ಕತ್ ಉಲ್ ಅನ್ಸಾರ್ ಸಂಘಟನೆಯ ಒಳಜಗಳವನ್ನು ಬಗೆಹರಿಸಲು ಅವನು ಅಲ್ಲಿಗೆ ಬಂದಿದ್ದಾಗ ಅವನನ್ನು ಬಂಧಿಸಲಾಗಿತ್ತು. ವಿದೇಶೀ ಪ್ರವಾಸಿಗರ ಕೊಲೆಯ ಆಪಾದನೆ ಅವನ ಮೇಲಿತ್ತು. ಮಸೂದ್ ಅಜಹರ್‍ನನ್ನು ಬಿಡಿಸಲು ಅಲ್ ಫರಾನ್ ಎಂಬ ಮತ್ತೊಂದು ಸಂಘಟನೆ 1995ರಲ್ಲಿ ಕಂಕಣ ಕಟ್ಟಿತ್ತು. ಹರ್‍ಕತ್ ಉಲ್ ಅನ್ಸಾರ್ ಸಂಘಟನೆಯು ಮತ್ತೆ ಅದರ ಮುಂದಿನ ವರ್ಷ ನಾಲ್ವರು ವಿದೇಶೀ ಪ್ರವಾಸಿಗರನ್ನು ಅಪಹರಿಸಿ ಅವರನ್ನು ಸಹಾರನಪುರ್‍ನ ಒಂದು ಹಳ್ಳಿಯಲ್ಲಿ ಬಚ್ಚಿಟ್ಟಿತ್ತು. ಈ ಅಪಹರಣಗಳ ಹಿಂದೆ ಲಂಡನ್ ಸ್ಕೂಲ್ ಆಫ್ ಎಕನಾಮಿಕ್ಸ್‍ನ ವಿದ್ಯಾರ್ಥಿಯಾಗಿದ್ದ ಉಮರ್ ಶೇಖ್‍ನ ಮೆದುಳು ಕೆಲಸ ಮಾಡಿತ್ತು. ಈಗ ಬಿಡುಗಡೆ ಮಾಡಬೇಕಿದ್ದ ಎರಡನೇ ಆತಂಕವಾದಿ ಇದೇ ಉಮರ್ ಶೇಖ್ ಆಗಿದ್ದ.</p>
<p>ಅಪಹರಣಕಾರರು ಬೇಡಿದ ಮೂರನೇ ಆತಂಕವಾದಿ ಮುಶ್ತಾಕ್ ಜರ್‍ಗರ್. ಇವನೊಬ್ಬ ಕಾಶ್ಮೀರದ ಆತಂಕವಾದಿ. ನಲವತ್ತಕ್ಕಿಂತಲೂ ಹೆಚ್ಚು ಜನರನ್ನು ಕೊಂದ ಆರೋಪ ಅವನ ಮೇಲಿತ್ತು.</p>
<p>ಮೌಲಾನಾ ಮಸೂದನ ಕೊನೆಯ ತಮ್ಮನೇ ಮುಖ್ಯ ಅಪಹರಣಕಾರನಾಗಿದ್ದ. ನಾವು ಕೇಳುವ ಆತಂಕವಾದಿಗಳನ್ನು ಬಿಡಬೇಕು ಅಲ್ಲದೆ 20 ಕೋಟಿ ಡಾಲರ್ ಹಣ ನೀಡಬೇಕು ಎಂದು ಅಪಹರಣಕಾರರು ಬೇಡಿಕೆ ಒಡ್ಡಿದ್ದರು. ತಾಲಿಬಾನಿಗಳು ಮಾತುಕತೆಯ ಮಧ್ಯಸ್ಥಿಕೆ ವಹಿಸಿದ್ದರು. ಐದನೆಯ ದಿನ ಯಾತ್ರಿಕರಿಗೆ ಸಂಕಷ್ಟದ ದಿನವಾಗಿತ್ತು. ಟಾಯ್ಲೆಟ್‍ಗಳೆಲ್ಲ ಓವರ್‍ಪ್ಲೋ ಆಗಿದ್ದವು. ನೆಪಮಾತ್ರಕ್ಕೆ ಬದುಕಿದ್ದ ಮುಖಗಳು. ಸಾವಿನ ಭಯ ಮಡುಗಟ್ಟಿತ್ತು. ದೆಹಲಿಯಲ್ಲಿ ವಾಜಪೇಯಿಯವರ ಮುಖದಲ್ಲೂ ಚಿಂತೆಯ ಗೆರೆಗಳು ಗಾಢವಾಗುತ್ತಾ ಇದ್ದವು. ಅವರ ಬುದ್ಧಿ ಸಮಸ್ಯೆಯ ಪರಿಹಾರದ ದಾರಿಯನ್ನು ಹುಡುಕುವ ಜಿಜ್ಞಾಸೆಯಲ್ಲಿತ್ತು.</p>
<p>ಡಿಸೆಂಬರ್ 28ರಂದು ದೆಹಲಿಯ ಶಾಸ್ತ್ರೀಭವನದ ಪತ್ರಸೂಚನಾ ಕಾರ್ಯಾಲಯದಲ್ಲಿ ಜಸವಂತ ಸಿಂಹರು ಪತ್ರಿಕಾಗೋಷ್ಠಿ ನಡೆಸುತ್ತಿದ್ದರು. ಆಗ ಬಹಳಷ್ಟು ಸಂಬಂಧಿಕರು ಅಲ್ಲಿ ನೆರೆದಿದ್ದರು. ಯಾವ ಯಾವ ಆತಂಕವಾದಿಗಳನ್ನು ಬಿಡುಗಡೆ ಮಾಡಬೇಕಾಗಿದೆ ಎಂದು ಅವರೆಲ್ಲ ತಿಳಿಯಬಯಸುತ್ತಿದ್ದರು. 'ಮುಫ್ತಿ ಮಹಮ್ಮದರ ಮಗಳಾದ ರುಬೈಯಾಳಿಗಾಗಿ ಆತಂಕವಾದಿಗಳನ್ನು ಬಿಡುಗಡೆ ಮಾಡಿದಿರಲ್ಲ ಆ ನಮ್ಮ ಸಂಬಂಧಿಗಳಿಗೋಸ್ಕರ ಏಕೆ ಬಿಡುಗಡೆ ಮಾಡಬಾರದು?' ಎಂದು ಯಾರೋ ಜೋರಾಗಿ ಕಿರುಚಿ ಕೇಳುತ್ತಿದ್ದರು.</p>
<p>ಮತ್ತೊಂದು ಸಂಜೆ ಸರ್‍ಪ್ರೈಜ್ ವಿಜಿಟರ್ ಒಬ್ಬಾಕೆ ಪ್ರಧಾನಮಂತ್ರಿಯವರ ನಿವಾಸದ ಹತ್ತಿರ ಬಂದಳು. ಆಕೆ ಸ್ಕ್ವಾಡ್ರಂಟ್ ಲೀಡರ್ ಅಜಯ್ ಆಹೂಜಾರ ಪತ್ನಿ. ಆಹೂಜಾ ಕಾರ್ಗಿಲ್ ಯುದ್ಧದಲ್ಲಿ ಹುತಾತ್ಮರಾಗಿದ್ದರು. ಆಕೆಯು ತನ್ನ ಸಂಬಂಧಿಕರನ್ನೆಲ್ಲ ಭೇಟಿಮಾಡಲು ಅನುಮತಿ ಬೇಡಿದಳು. ಅಪಹರಣಕಾರರೆದುರು ಭಾರತ ತಲೆ ಬಾಗಬಾರದೆಂದು ಹೇಳಿದಳು. 'ಮೊದಲೇ ಆಕೆ ವಿಧವೆ. ಬೇರೆಯವರನ್ನೂ ವಿಧವೆಯರನ್ನಾಗಿ ಮಾಡಬೇಕೆಂದು ಅಂದುಕೊಂಡಿದ್ದಾಳೆ' ಗುಂಪಿನಲ್ಲಿ ಯಾರೋ ಕಿರುಚಿದರು. ಆದರೂ ಆಕೆ ನಿಂತೇ ಇದ್ದರು, ಅಲ್ಲಾಡದೆ. ಪರಿಸ್ಥಿತಿ ಹದಗೆಡುತ್ತಿರುವುದನ್ನು ನೋಡಲಾರದೆ ಆಕೆಯನ್ನು ಒಳಗೆ ಕರೆದುಕೊಂಡು ಹೋಗಲಾಯಿತು. ಕಾರ್ಗಿಲ್‍ನಲ್ಲಿ ಸತ್ತ ಸೈನಿಕರ ತಂದೆ ತಾಯಿ, ಹೆಂಡತಿಯರು ಮತ್ತು ಮಕ್ಕಳು ಅಪೀಲು ಮಾಡಿದರು.</p>
<p>ಹುತಾತ್ಮ ಲೆಫ್ಟಿನೆಂಟ್ ವಿಜಯಂತ ಥಾಪರ್‍ರವರ ತಂದೆ ಕರ್ನಲ್ ವೀರೇಂದ್ರ ಥಾಪರ್‍ರವರ ಅಪೀಲು ಕೂಡ ಪ್ರಭಾವಹೀನವಾಗಿ ಕಾಣುತ್ತಿತ್ತು. ಮೀಡಿಯಾ ಕೂಡ ಸಂಬಂಧಿಕರ ಪರವಾಗಿದ್ದಂತೆ ತೋರುತ್ತಿತ್ತು. ಯಾತ್ರಿಗಳ ಬಿಡುಗಡೆಗೆ ಯಾವ ಬೆಲೆತೆತ್ತರೂ ಸಾಲದು. ಕಾಂಗ್ರೆಸ್ ಮತ್ತು ಇತರೆ ಪಕ್ಷಗಳು ಸರ್ಕಾರದ ಪರವಾಗಿದ್ದೇನೆಂದು ಮಾತಾಡುತ್ತಿದ್ದರೂ ಬಂಧಿತರ ಯೋಗಕ್ಷೇಮಕ್ಕೆ ಹೆಚ್ಚು ಒತ್ತು ನೀಡುತ್ತಾ ಸರ್ಕಾರವು ವಿಫಲವಾಗಿದೆ ಎಂದು ಕ್ಯಾತೆ ತೆಗೆಯುತ್ತಿದ್ದರು.</p>
<p>ಸರ್ಕಾರದಲ್ಲಿ ಸಭೆಗಳು ನಿರಂತರವಾಗಿ ನಡೆಯುತ್ತಿದ್ದವು. ಕಂಧಾರ್‍ನಿಂದ ಐಟಿ ಮುಖ್ಯಸ್ಥ ಅಜಿತ್ ಡೋವಲ್‍ರ ಫೋನು ಬಂತು. 'ಸರ್ ಸ್ವಲ್ಪ ಬೇಗ ಏನಾದರೂ ಮಾಡಿ. ಇವರ ತಾಳ್ಮೆಯ ಕಟ್ಟೆ ಒಡೆಯುತ್ತಿದೆ' ಎಂದರು. ಡಿಸೆಂಬರ್ 28ಕ್ಕೆ ಸುಮಾರಾಗಿ ಒಪ್ಪಂದ ಆಯಿತು. ಮೌಲಾನಾ ಮಸೂದ್ ಅಜಹರ್, ಮುಶ್ತಾಕ್ ಅಹಮದ್ ಜರ್‍ಗರ್ ಮತ್ತು ಅಹಮದ್ ಉಮರ್‍ಶೇಖ್ ಈ ಮೂರು ಆತಂಕವಾದಿಗಳನ್ನು ಬಿಡುಗಡೆ ಮಾಡುವಂತೆ ತೀರ್ಮಾನವಾಯಿತು. 36ಕ್ಕೆ ಬದಲಾಗಿ ಮೂರು ಆತಂಕವಾದಿಗಳನ್ನು ಬಿಡುಗಡೆ ಮಾಡುವ ನಿರ್ಧಾರವಾಯಿತು.</p>
<p>ಮಾರನೇ ದಿನ ಡಿಸೆಂಬರ್ 29ಕ್ಕೆ ಕಂಧಾರ್‍ನಲ್ಲಿ ಅಪಹರಣಕಾರರು 35 ಮಹಿಳೆಯರು ಹಾಗೂ ಮಕ್ಕಳನ್ನು ಬಿಡುಗಡೆ ಮಾಡುವ ಹೆಜ್ಜೆಯಿಟ್ಟರು. ಈ ಪ್ರಯಾಣಿಕರನ್ನು ತಮ್ಮ ಸಂಬಂಧಿಕರಿಂದ ಪ್ರತ್ಯೇಕಗೊಳಿಸಿ ವಿಮಾನದಿಂದ ಆಚೆ ಕರೆದುಕೊಂಡು ಹೋಗಲಾಯಿತು. ನಮ್ಮನ್ನೆಲ್ಲ ಬಿಡುಗಡೆಗೊಳಿಸುತ್ತಿದ್ದರೂ ನಮ್ಮವರನ್ನೆಲ್ಲ ಸಾವಿನ ದವಡೆಯಲ್ಲೇ ಬಿಟ್ಟು ಹೋಗಬೇಕಾಗಿ ಬಂದಿದೆಯಲ್ಲ ಅಯ್ಯೋ ದೇವರೇ..... ಎಂದು ಅವರೆಲ್ಲ ಮಮ್ಮಲ ಮರುಗುತ್ತಿದ್ದರು. ಅತ್ಯಂತ ದಯನೀಯ ಸ್ಥಿತಿಯಾಗಿತ್ತು ಅದು.</p>
<p>ಅದಲು ಬದಲಿನ ಮಾತುಕತೆ ಮಧ್ಯದಲ್ಲೇ ತುಂಡಾಯಿತು. ಮತ್ತೆ ಆ 35 ಪ್ರಯಾಣಿಕರನ್ನು ವಾಪಸ್ಸು ವಿಮಾನದೊಳಗೆ ಕರೆದುಕೊಂಡು ಬರಲಾಯಿತು. ಅಪಹರಣಕಾರರು ಈಗ ಮತ್ತೆ ಕೆಲವರನ್ನು ಸಾಯಿಸುವ ಬೆದರಿಕೆಯೊಡ್ಡತೊಡಗಿದರು. ವಿಮಾನದೊಳಗೆ ಸಾವಿನ ಮೌನ ಆವರಿಸಿತ್ತು. ಉಸಿರಾಡುತ್ತ ಬದುಕಿರುವ ಹೆಣಗಳು.</p>
<p>ಕಂಧಾರ್‍ನಲ್ಲಿ ಅಜಿತ್ ಡೋವಾಲ್ ಮತ್ತು ಅವರ ಜೊತೆಯವರು ಒಪ್ಪಂದದ ಮಾತುಕತೆಯಲ್ಲಿ ಮೂವರು ಆತಂಕವಾದಿಗಳನ್ನು ಬಿಡುಗಡೆ ಮಾಡುವುದಕ್ಕೆ ಒಪ್ಪಿದ್ದರು. ಆದರೆ ಅಂತಿಮ ತೀರ್ಮಾನವನ್ನು ದೆಹಲಿಯಲ್ಲಿ ಕೂತ ಸರ್ಕಾರ ಮಾಡಬೇಕಾಗಿತ್ತು. ಸರ್ಕಾರ ಒಪ್ಪಿತು. ಗೃಹ ಸಚಿವಾಲಯವು ಸಂಬಂಧಪಟ್ಟ ಕಾಗದಪತ್ರಗಳ ಕೆಲಸವನ್ನು ಪೂರ್ಣಗೊಳಿಸಿತು. ಇಂಡಿಯನ್ ಏರ್‍ಲೈನ್ಸ್‍ನ ಎರಡು ವಿಮಾನಗಳು ಸಿದ್ಧಗೊಂಡವು. ರಾಷ್ಟ್ರೀಯ ರಕ್ಷಣಾ ಸಲಹೆಗಾರ ಬ್ರಜೇಶ್‍ಮಿಶ್ರರು ಸನ್ನೆಯ ಮೂಲಕ ತಾಲಿಬಾನ್ ಮತ್ತು ಅಪಹರಣಕಾರರ ಜೊತೆ ಮಾತಾಡಿ ಮೂವರು ಆತಂಕವಾದಿಗಳನ್ನು ಬಿಡುಗಡೆ ಮಾಡುವ ತೀರ್ಮಾನ ಕೈಗೊಳ್ಳಲಾಗಿದೆ ಎಂದರು. ಅವರು ಮೂರು ಬೆರಳುಗಳನ್ನು ತೋರಿಸಿ ಹೇಳಿದರು. ದೇಶದ ಮೂರು ಬೇರೆ ಬೇರೆ ಜೈಲುಗಳಿಂದ ಆತಂಕವಾದಿಗಳನ್ನು ಕರೆತರುವ ಕೆಲಸ ಕೂಡ ಕಡಿಮೆ ಕಷ್ಟದ್ದಾಗಿರಲಿಲ್ಲ.</p>
<p>ರಿಸರ್ಚ್ ಅಂಡ್ ಅನಾಲಿಸಿಸ್ ವಿಂಗ್‍ನ ಮುಖ್ಯಸ್ಥರಾದ ಭಾರತೀಯ ಸೇವೆಯ ಪೋಲೀಸ್ ಆಫೀಸರ್ ಆದ ಎ.ಎಸ್. ದುಲತ್‍ರ ಅಭಿಪ್ರಾಯ ಹೀಗಿದೆ, 'ಕಂಧಾರ್ ಅಪಹರಣದ ಸುಳಿವು ಪಾಕೀಸ್ತಾನದ ಪ್ರಧಾನಿ ಪರ್ವೇಜ್ ಮುಶರ್ರಫ್‍ರಿಗೆ ಗೊತ್ತಿತ್ತು. ಆದ್ದರಿಂದ ಐಎಸ್‍ಐನ ಕುಮ್ಮಕ್ಕಿಲ್ಲದೆ ಇಂಥ ಕಸುಬು ಮಾಡುವುದು ಸಾಧ್ಯವೇ ಇರಲಿಲ್ಲ.'</p>
<p>ಆತಂಕವಾದಿಗಳನ್ನು ಜೈಲಿನಿಂದ ಬಿಡಿಸುವ ಮನವಿ ಹೊತ್ತು ಎ.ಎಸ್. ದುಲತ್‍ರವರು ಜಮ್ಮು ಕಾಶ್ಮೀರದ ಮುಖ್ಯಮಂತ್ರಿಯಾದ ಫಾರೂಖ್ ಅಬ್ದುಲ್ಲಾರ ಬಳಿಗೆ ಹೋದಾಗ ಅಬ್ದುಲ್ಲಾರು ಸಿಡುಕಿನಿಂದ, 'ಮತ್ತೆ ಬಂದಿರೇನು ನೀವು ಆತಂಕವಾದಿಗಳನ್ನು ಬಿಡಿಸಲು? ರುಬೈಯಾಳ ಸಮಯದಲ್ಲೂ ನೀವೇ ಬಂದಿದ್ದಿರಿ. ಈಗ ಎರಡನೇ ಸಾರಿ ಮತ್ತೆ' ಎಂದು ಹೇಳಿದರು. ಅಬ್ದುಲ್ಲಾರು ಕೋಪದಿಂದ ಮಾತಾಡುತ್ತಲೇ ಇದ್ದರು. ದುಲತ್‍ರವರು ಅವರ ಸಿಟ್ಟು ಕಡಿಮೆಯಾಗುವುದನ್ನೇ ಕಾಯುತ್ತಿದ್ದರು. ಫಾರೂಖರ ಸಿಟ್ಟು ದೆಹಲಿಯಲ್ಲಿ ಕೂತಿದ್ದ ರಾಜಕಾರಣಿಗಳ ಮತ್ತು ಸರ್ಕಾರದ ಮೇಲೂ ಇತ್ತು. 'ದೆಹಲಿಯಲ್ಲಿ ಕುಳಿತವರು ಎಂತಹ ದುರ್ಬಲರಿದ್ದಾರೆ. ಮತ್ತೆ ತಪ್ಪು ಮಾಡಲು ಹೊರಟಿದ್ದಾರೆ' ಎಂದು ಹೇಳುತ್ತ ಫೋನು ಎತ್ತಿಕೊಂಡರು. ವಿದೇಶ ಮಂತ್ರಿ ಜಸವಂತ ಸಿಂಹರೊಡನೆ ಮಾತಾಡಿದರು. 'ತಾವೀಗ ಏನು ಮಾಡುತ್ತಿರುವಿರೋ ಅದು ತಪ್ಪು' ಎಂದರು. ಒಬ್ಬರು ತಪ್ಪಿದರೆ ಒಬ್ಬರಂತೆ ದೆಹಲಿಯಲ್ಲಿನ ಎಲ್ಲ ನಾಯಕರುಗಳಿಗೂ ಫೋನು ಮಾಡುತ್ತಾ ಹೋದರು. ಸಿಟ್ಟಿನಿಂದ ಫೋನು ಕುಕ್ಕುತ್ತಿದ್ದರು. ದುಲತ್ತರ ಕಡೆ ತಿರುಗಿ ನುಡಿದರು, 'ಈ ಮುಶ್ತಾಕ್ ಅಹಮದ್ ಜರ್‍ಗರ್‍ನನ್ನು ನಾನು ಮಾತ್ರ ಕರೆದೊಯ್ಯಲು ಬಿಡುವುದಿಲ್ಲ. ಅವನನ್ನು ಮಾತ್ರ ಬಿಡಲಾಗದು.'</p>
<p>ಮೂರು ಗಂಟೆಯವರೆಗೂ ಇವೆಲ್ಲ ನಡೆಯುತ್ತಿತ್ತು. ಮತ್ತೆ ಫಾರೂಖ್ ನುಡಿದರು, 'ನಾನು ಈಗ ರಾಜ್ಯಪಾಲರ ಬಳಿಗೆ ರಾಜೀನಾಮೆ ಕೊಡಲು ಹೋಗುತ್ತಿದ್ದೇನೆ.' ದುಲತ್ ಕೂಡ ಅವರೊಡನೆ ಹೋದರು. ರಾತ್ರಿ ಹತ್ತಾಗಿತ್ತು. ರಾಜ್ಯಪಾಲರಾದ ಗಿರೀಶ್‍ಚಂದ್ರ ಸಕ್ಸೇನಾರನ್ನು ಭೇಟಿ ಮಾಡಲು ಫಾರೂಖ್ ಹೊರಟರು.</p>
<p>ರಾಜ್ಯಪಾಲ ಸಕ್ಸೇನಾರು ಪರಿಸ್ಥಿತಿಯನ್ನು ನಿಭಾಯಿಸಿದರು. 'ಕೇಂದ್ರ ಮತ್ತು ದೆಹಲಿಯಲ್ಲಿ ಕುಳಿತ ನಾಯಕರುಗಳು ಎಲ್ಲ ಪರಿಸ್ಥಿತಿಯನ್ನು ಅರ್ಥಮಾಡಿಕೊಂಡಿರಬಹುದು. ಸಲಹೆಗಳನ್ನು ಪಡೆದಿರಬಹುದು. ಬೇರೆ ಯಾವ ದಾರಿಯೂ ತೋಚದಿದ್ದುದರಿಂದ ಈ ತೀರ್ಮಾನ ತೆಗೆದುಕೊಂಡಿರಬಹುದು. ನಮಗೂ ಕೂಡ ಈ ದಾರಿ ಬಿಟ್ಟು ಬೇರೆ ದಾರಿ ಉಳಿದಿಲ್ಲ' ಎಂದು ನುಡಿದರು.</p>
<p>ಮಾರನೇ ದಿನ ಬೆಳಗ್ಗೆ ‘ರಾ’ ದ ಗಲ್ಫಸ್ಟ್ರೀಮ್ ಜೆಟ್‍ನಲ್ಲಿ ದುಲತ್‍ರವರು ದೆಹಲಿಗೆ ವಾಪಸ್ಸಾಗುತ್ತಿದ್ದರು. ವಿಮಾನದಲ್ಲಿ ಹಿಂದೆ ಕಣ್ಣಿಗೆ ಕಪ್ಪು ಪಟ್ಟಿ ಕಟ್ಟಿಕೊಂಡು ಇಬ್ಬರು ಕಟ್ಟರ್ ಆತಂಕವಾದಿಗಳಾದ ಮಸೂದ್ ಅಜಹರ್ ಮತ್ತು ಜರ್‍ಗರ್ ಕೂತಿದ್ದರು. ದೆಹಲಿಯಲ್ಲಿ ವಿದೇಶಮಂತ್ರಿ ಜಸವಂತ ಸಿಂಹರೊಡನೆ ಒಬ್ಬ ಆತಂಕವಾದಿ ಉಮರ್‍ಶೇಖ್ ಕಾಂಧಾರ್‍ಗೆ ಹೊರಡಲು ಸಿದ್ಧನಾಗಿದ್ದ.</p>
<p>ಜಸವಂತಸಿಂಹರು ಆತಂಕವಾದಿಗಳ ಜೊತೆ ಹೊರಟಿರುವ ವಿಷಯ ಬಹುಶಃ ವಾಜಪೇಯಿಯವರಿಗೂ ಗೊತ್ತಿರಲಿಲ್ಲ. ಅವರಿಗೆ ಗೊತ್ತಾದ ತಕ್ಷಣ 'ಏನು ಅವರೂ ಹೊರಟು ಹೋದರೆ?' ಎಂದು ಕೇಳಿದರು.</p>
<p>ಡಿಸೆಂಬರ್ 31 ಕಂಧಾರಿನ ಸ್ಮಶಾನಮೌನ ಹೊದ್ದುಕೊಂಡಿದ್ದ ವಿಮಾನ ನಿಲ್ದಾಣ ಮತ್ತು ಅದರಲ್ಲಿ ನಿಂತಿದ್ದ ಅಪಹೃತ ವಿಮಾನ. ಜಸವಂತ ಸಿಂಹರು ಅಲ್ಲಿ ಇಳಿದಾಗ ಅವರನ್ನು ಇದಿರುಗೊಳ್ಳಲು ವಕೀಲ್‍ಅಹಮದ್ ಮುತ್ತವಕೀಲ್ ಮತ್ತು ಸಿವಿಲ್ ಏವಿಯೇಷನ್ ಮಂತ್ರಿ ಹಾಗೂ ಅವರೊಡನೆ ಮತ್ತೊಬ್ಬ ವ್ಯಕ್ತಿ ಇದ್ದರು. ಹೊಸ ಟೊಯೋಟೋ ಗಾಡಿಯಲ್ಲಿ ಅವರು ಹೊರಟರು. ಧೂಳಿನ ಗುಡ್ಡ ಅಲ್ಲಿ ನಿರ್ಮಾಣವಾಯಿತು. ಅಲ್ಲೇ ತೀರದಲ್ಲಿದ್ದ ಒಂದು ಗಲೀಜಾದ ಕಟ್ಟಡದಲ್ಲಿ ಮಾತುಕತೆಯ ಶಾಸ್ತ್ರ ಪೂರ್ತಿಯಾಯಿತು.</p>
<p>'ಇದು ನನ್ನೊಬ್ಬನ ತೀರ್ಮಾನವಾಗಿರಲಿಲ್ಲ. ಇಡೀ ಕ್ಯಾಬಿನೆಟ್ಟೇ ಇದನ್ನು ತೀರ್ಮಾನಿಸಿತ್ತು. ಆಡ್ವಾಣಿಯವರು ಮತ್ತು ಶೌರಿಯವರು ಮೊದಲು ಇದನ್ನು ವಿರೋಧಿಸಿದ್ದರು. ನನಗೂ ಅರ್ಥಮಾಡಿಕೊಳ್ಳಲಾಗಿರಲಿಲ್ಲ. ಮನಸ್ಸಿನಲ್ಲಿ ದ್ವಂದ್ವವಿತ್ತು. ಏನೇ ಆಗಲಿ ಪ್ರಯಾಣಿಕರ ಜೀವಗಳನ್ನು ಕಾಪಾಡಬೇಕು ಎಂಬುದು ವಾಜಪೇಯಿಯವರ ಅಚಲ ನಿರ್ಧಾರವಾಗಿತ್ತು. ಆಗ ಎಲ್ಲರೂ ಒಪ್ಪಿದರು. ಕ್ರೈಸಿಸ್ ಮೇನೇಜ್‍ಮೆಂಟ್ ಗ್ರೂಪ್‍ನಲ್ಲಿ ಆಡ್ವಾಣಿಯವರೂ ಇದ್ದರು. ನೀವೇ ಹೇಳಿ ಅಮೃತಸರದಿಂದ ವಿಮಾನವನ್ನು ಹೇಗೆ ಹಾರಲು ಬಿಟ್ಟರು? ಆಗ ಆಡ್ವಾಣಿಯವರು ಏನು ಮಾಡುತ್ತಿದ್ದರು?' ಎಂದು ಜಸವಂತ ಸಿಂಹರು ಹೇಳುತ್ತಾರೆ.</p>
<p>ಡಿಸೆಂಬರ್ 31ರ ರಾತ್ರಿ ಒಂಭತ್ತುವರೆಗೆ ಪಾಲಂ ವಿಮಾಣ ನಿಲ್ದಾಣಕ್ಕೆ ಬಂಧಿತರಾಗಿದ್ದ ಪ್ರಯಾಣಿಕರನ್ನು ಹೊತ್ತ ವಿಮಾನ ಬಂದು ಇಳಿಯಿತು. ಅದರ ಸ್ವಾಗತಕ್ಕಾಗಿ ಏರ್‍ಪೋರ್ಟ್‍ನಲ್ಲಿ ಭಾರೀ ಗುಂಪೇ ಜಮಾಯಿಸಿತ್ತು. ಅಲ್ಲಿ ಕೇವಲ ಸಂಬಂಧಿಕರಷ್ಟೇ ಇರಲಿಲ್ಲ. ಪ್ರತಿ ತಮಾಷೆಯ ಭಾಗವಾಗಿದ್ದರೂ ತಮ್ಮ ಜವಾಬುದಾರಿಗಳನ್ನು ಮರೆಯದವರೆಲ್ಲರೂ ಅಲ್ಲಿದ್ದರು.</p>
<p>ಸಂಬಂಧಿಕರ ವಿದಾಯದ ನಂತರ ರಾತ್ರಿ ಹತ್ತುವರೆ ಗಂಟೆಗೆ ಜಸವಂತಸಿಂಹರು ಮನೆಗೆ ಹೋದರು. ಅಲ್ಲಿ ಅವರು ತಮ್ಮ ವಿದೇಶ ಸಚಿವಾಲಯದ ಆಫೀಸರುಗಳನ್ನೆಲ್ಲ ಶ್ಯಾಂಪೇನ್ ಪಾರ್ಟಿಗೆ ಕರೆದರು. ಪಾರ್ಟಿಯು ಮುಗಿದ ಮೇಲೆ ಊಟದ ಟೇಬಲ್ಲಿನ ಹತ್ತಿರ ಬಂದರು. ಅಷ್ಟರಲ್ಲಿ ಫೋನ್ ರಿಂಗಾಯಿತು.</p>
<p>ಸ್ಟ್ರೋಬ್ ಟಾಲ್‍ಬೋಟ್ ಫೋನು ಮಾಡಿದ್ದರು. 'ಬ್ರೂಕ್ ಮತ್ತು ನಾನು ಎಷ್ಟೊಂದು ಸಂತೋಷ ಪಡುತ್ತಿದ್ದೇವೆ ಗೊತ್ತೆ? ತಾವು ಸರಿಯಾದುದನ್ನೇ ಮಾಡಿದಿರಿ. ಹೊಸ ವರ್ಷದ ಶುಭಾಶಯಗಳು' ಎಂದು ಟಾಲ್‍ಬೋಟ್ ಹೇಳಿದರು.</p>
<p>ಅರ್ಧ ರಾತ್ರಿ ಕಳೆದಿತ್ತು. ಇಪ್ಪತ್ತೊಂದನೇ ಶತಮಾನದ ಆಗಮನದೊಂದಿಗೆ 2000ದ ವರ್ಷ ಕಾಲಿಟ್ಟಿತ್ತು.</p>
<p>ಬಂಧಿತರ ಮನೆಗಳಲ್ಲಿ ಅವರ ಕಡೆಯವರೆಲ್ಲ ಮರಳಿ ಬಂದಿದ್ದರು. ಹೀಗೆ ಹೊಸ ವರ್ಷದ ಮುಂಜಾನೆಯ ಸೂರ್ಯನು ಸಾಂತ್ವನ ಮತ್ತು ಶಾಂತಿಯನ್ನು ಹೊತ್ತು ಬಂದಿದ್ದನು. ಆದರೆ ರಾಜಕಾರಣದ ಒಳಗೂ ಹೊರಗೂ ಬಿರುಗಾಳಿ ಎದ್ದಿತ್ತು. ಆತಂಕವಾದಿಗಳೆದುರು ಹೀಗೆ ಶಸ್ತ್ರಾಸ್ತ್ರಗಳನ್ನು ಕೆಳಗಿಳಿಸಿದ್ದು ನೋಡಿ ಸರ್ಕಾರದ ಮೇಲೆ ಒಂದೇ ಸಮ ಪ್ರತಿಪಕ್ಷಗಳು ಎರಗತೊಡಗಿದ್ದವು. ಅಟಲ್‍ಬಿಹಾರಿ ವಾಜಪೇಯಿಯವರು ಹೀರೋ ಆಗಿದ್ದರು. ಆದರೆ ಜಸವಂತಸಿಂಹರನ್ನು ಈ ಎಪಿಸೋಡ್‍ನ ವಿಲನ್ ಎಂದು ಕರೆಯಲಾಯಿತು. ಈ ಎಪಿಸೋಡಿಗೆ ಬೇರೆ ರೀತಿಯ ಮುಕ್ತಾಯ ಕಾಣಿಸಬಹುದಿತ್ತೇನು? 192 ಗಂಟೆಗಳ ಸುದೀರ್ಘ ಪ್ರಹಸನ ಕೊನೆಗೊಂಡಿತ್ತು. ಸರ್ಕಾರವು ಶರಣಾಯಿತೇ? ಇಷ್ಟೊಂದು ಪ್ರಶ್ನೆ ಎದುರಾದಾಗ ಯಾವುದೇ ಸರ್ಕಾರವಾಗಲಿ ತಲೆ ಬಾಗಿಸಬೇಕಾಗಿತ್ತಲ್ಲವೇ? ಎಂಬ ಪ್ರಶ್ನೆಗಳನ್ನು ಜನವರಿಯ ಮೊದಲ ಬೆಳಗು ತನ್ನ ಚಳಿಯಲ್ಲಿ ಬೆರೆಸಿಕೊಂಡು ಬಂತು. ಏನೇ ಆಗಲಿ ಎಷ್ಟೆಲ್ಲ ಪ್ರಶ್ನೆಗಳಿಗೆ ಉತ್ತರ ಈವರೆಗೂ ಸಿಕ್ಕಿಲ್ಲ. ಆ ಐತಿಹಾಸಿಕ ಏರ್‍ಕ್ರಾಫ್ಟನ್ನು 2003ರಲ್ಲಿ ನಿರರ್ಥಕವೆಂದು ಮಾರಲಾಯಿತು.</p>
<p>ಕಂಚನ್‍ದಾಸ್ ಗುಪ್ತಾರವರು ಒಳ ರಹಸ್ಯ ಹೇಳುತ್ತಾರೆ.. 'ಇಷ್ಟೊಂದು ಜನರ ಪ್ರಾಣದ ಪ್ರಕರಣವಾಗಿರುವುದರಿಂದ ಮಾತುಕತೆಯಲ್ಲಿ ಯಾವುದೇ ಚೌಕಾಸಿ ಮಾಡಲಾಗುವುದಿಲ್ಲ ಎಂದು ವಾಜಪೇಯಿ ಹೇಳಿದರು. ವಿದೇಶ ಸಚಿವಾಲಯದ ಆಫೀಸರ್ ಆದ ವಿವೇಕ ಕಾಟ್‍ಜೂ ಅಲ್ಲಿ ಒಪ್ಪಂದಕ್ಕೆ ಸಂಬಂಧಪಟ್ಟಂತೆ ನಡೆದಿದ್ದ ಮಾತುಕತೆಯಲ್ಲಿ ಭಾಗವಹಿಸಿದ್ದರು. ಈ ಮಾತುಕತೆಯ ಮಧ್ಯಸ್ಥಿಕೆಯನ್ನು ಆಫ್ಘಾನಿಸ್ತಾನದಲ್ಲಿದ್ದ ತಾಲಿಬಾನಿ ಸರ್ಕಾರದ ಮಂದಿ ವಹಿಸಿದ್ದರು. ನಾವು ನಿಮಗೆ ಇಂಥ ದೊಡ್ಡ ಸಹಾಯ ಮಾಡಿದ್ದೇವೆ. ಇದರ ರಾಜಕೀಯ ಲಾಭ ನಮಗೂ ಸಿಗಬೇಕಲ್ಲವೇ? ಆದ್ದರಿಂದ ಆತಂಕವಾದಿಗಳನ್ನು ನಿಮ್ಮ ದೇಶದ ಯಾರಾದರೂ ಮಂತ್ರಿ ಕರೆದುಕೊಂಡು ಬರಲಿ. ಎಂದು ವಿವೇಕ್ ಕಾಟ್‍ಜೂರಿಗೆ ಅವರು ಹೇಳಿದರು. ಈ ಸಂದೇಶವನ್ನು ಜಸವಂತ ಸಿಂಹರಿಗೆ ತಲುಪಿಸಲಾಯಿತು. ಹೀಗಾಗಿ ಜಸವಂತಸಿಂಹರ ಮುಂದೆ ಕಂಧಾರ್‍ಗೆ ತೆರಳುವುದು ಬಿಟ್ಟರೆ ಅನ್ಯ ಮಾರ್ಗವಿರಲಿಲ್ಲ.'</p>
<p>ಹಿರಿಯ ಪತ್ರಕರ್ತರಾದ ಜಯಂತೋ ಘೋಷಾಲ್ ಆಡ್ವಾಣಿಯವರನ್ನು ತುಂಬಾ ಹತ್ತಿರದಿಂದ ಬಲ್ಲವರಾಗಿದ್ದಾರೆ. 'ಕಾಂಧಾರ್‍ಗೆ ಜಸವಂತಸಿಂಹರು ಹೋಗಿದ್ದು, ಆತಂಕವಾದಿಗಳನ್ನು ಬಿಡುಗಡೆ ಮಾಡಿದ್ದು ಇಷ್ಟವಾಗದೆ ಅವರು ತುಂಬಾ ಕೋಪಗೊಂಡಿದ್ದರು. ಮತ್ತು ದುಃಖಿತರೂ ಆಗಿದ್ದರು' ಎಂದು ಘೋಷಾಲ್ ಹೇಳುತ್ತಾರೆ. ಅಂದು ನಾರ್ಥ್ ಬ್ಲಾಕಿನ ಗೃಹಸಚಿವಾಲಯದ ತಮ್ಮ ಕಛೇರಿಯಲ್ಲಿ ಕೂತಿದ್ದರು. ಜಯಂತೋ ಘೋಷಾಲರು ನಾರ್ಥ್ ಬ್ಲಾಕಿಗೆ ಬಂದಾಗ ಆಡ್ವಾಣಿಯವರ ಜೊತೆ ಕೆಲಸ ಮಾಡುತ್ತಿದ್ದ ದೀಪಕ್ ಛೋಪ್ರಾರವರು ಪಕ್ಕದ ಕೊಠಡಿಯಲ್ಲಿ ಕೂತಿದ್ದರು. ಒಳಗೆ ಕೂತಿದ್ದಾರೆ ಮಾತಾಡಿಸಿ ಎಂದು ಛೋಪ್ರಾ ಘೋಷಾಲರಿಗೆ ಹೇಳಿದರು. ಘೋಷಾಲ್ ಒಳಗೆ ಹೋದರು. ಆಡ್ವಾಣಿಯವರು ಏನೋ ಬರೆಯುತ್ತಿದ್ದರು. ಕಣ್ಣುಗಳು ತೇವವಾಗಿದ್ದವು. ಆಡ್ವಾಣಿಯವರು ತಮ್ಮ ರಾಜೀನಾಮೆ ಪತ್ರ ಬರೆಯುತ್ತಿದ್ದರು. ಘೋಷಾಲರು ಆ ಪತ್ರ ನೋಡಿದರು. ಆಡ್ವಾಣಿಯವರು ವಾಜಪೇಯಿಯವರನ್ನು ಭೇಟಿ ಮಾಡಲು ಹೋದರು. ತಮ್ಮ ರಾಜೀನಾಮೆ ಪತ್ರ ನೀಡಿದರು. 'ಇದೇನು ನಡೆಯುತ್ತಿದೆ?' ಎಂದು ವಾಜಪೇಯಿ ಹೇಳಿದರು. ರಾಜೀನಾಮೆ ಪತ್ರವನ್ನು ತಿರಸ್ಕರಿಸಿದರು. ಆಡ್ವಾಣಿಯವರು ಏನೂ ಮಾತಾಡಲಿಲ್ಲ. ವಾಪಸ್ಸು ಬಂದು ಬಿಟ್ಟರು.</p>
<p>ಕೆಲವು ದಿನಗಳ ನಂತರ ಕಮೀಷನರ್ ಆದ ಪಾರ್ಥಸಾರಥಿಯವರು ದೆಹಲಿಯಲ್ಲಿ ಆಡ್ವಾಣಿಯವರನ್ನು ಭೇಟಿ ಮಾಡಿದಾಗ ಆಡ್ವಾಣಿಯವರು ಕೇಳಿದರು, 'ವಿದೇಶಮಂತ್ರಿಗಳು ಅಲ್ಲಿಗೆ ಹೋಗಿದ್ದು ನಿಮಗೆ ಇಷ್ಟವಾಗಲಿಲ್ಲ ಎಂದು ತಿಳಿಯಿತು. ಅವರು ಅಲ್ಲಿಗೆ ವೈಯಕ್ತಿಕವಾಗಿ ಹೋಗುವ ಅವಶ್ಯಕತೆಯಿತ್ತೇ? ನೀವೇ ಹೇಳಿ?' ಪಾರ್ಥಸಾರಥಿಯವರು ಇದಕ್ಕೆ ಏನೂ ಉತ್ತರಿಸಲಿಲ್ಲ.</p>
<p>ದೇಶಕ್ಕೆ ಸವಾಲಾಗಿ ನಿಂತ ಭಯೋತ್ಪಾದಕನನ್ನು ಸೈನಿಕನಾದ ನಾನು ಬಿಡುಗಡೆ ಮಾಡಿ ಕರೆದುಕೊಂಡು ಹೋಗಬೇಕಾಗಿ ಬಂತಲ್ಲ ಎಂಬ ಜಸವಂತಸಿಂಹರ ಸೈನಿಕನ ಸಂಕಟ ಅವರೊಡನೆ ಮಾತಾಡುವಾಗ ನನಗರಿವಾಯಿತು. ಆ ಕಳಂಕವನ್ನು ಜಸವಂತರು ತಾವೇ ಹೊತ್ತುಕೊಂಡರೇ? ಭಾರತೀಯ ರಾಜಕಾರಣದ ಇತಿಹಾಸದಲ್ಲಿ ತಲೆತಲಾಂತರದವರೆಗೂ ಜೀವಂತವಿರುವ ಅನೇಕ ಪ್ರಶ್ನೆಗಳನ್ನು ವಾಜಪೇಯಿಯವರ ಅಧಿಕಾರಾವಧಿಯಲ್ಲಿ ಇಪ್ಪತ್ತೊಂದನೇ ಶತಮಾನದ ಆಗಮನವು ಹೊತ್ತು ತಂದಿತ್ತು. ಎಲ್ಲಕ್ಕಿಂತ ಮುಖ್ಯವಾದ ಪ್ರಶ್ನೆಯೆಂದರೆ ವಾಜಪೇಯಿಯವರ ಸರ್ಕಾರಕ್ಕೆ ಅಂದು ಬೇರೆ ದಾರಿಯಿರಲಿಲ್ಲವೇ? ದೃಢನಿರ್ಧಾರ ತೆಗೆದುಕೊಳ್ಳಲು ವಾಜಪೇಯಿಯವರು ಸಿದ್ಧರಿರಲಿಲ್ಲವೇ?'</p>
<p>2001ನೇ ಸೆಪ್ಟೆಂಬರ್ 11. ವಿದೇಶಮಂತ್ರಿ ಜಸವಂತ ಸಿಂಹರು ತಮ್ಮ ಸಚಿವಾಲಯದ ಕಛೇರಿಯಲ್ಲಿ ಜರೂರಾದ ಕಾಗದ ಪತ್ರಗಳನ್ನು ಗಮನಿಸುತ್ತಿದ್ದರು. ಇದ್ದಕ್ಕಿದ್ದಂತೆ ಅವರ ಸಹಚರರಾದ ಟಿ.ಸಿ.ಎ. ರಾಘವನ್‍ರವರು ಗಾಬರಿಗೊಂಡು ಓಡಿ ಬಂದರು. 'ನ್ಯೂಯಾರ್ಕ್‍ನಲ್ಲಿ ಎರಡು ವಿಮಾನಗಳು ಟ್ವಿನ್‍ಟವರ್ ಮೇಲೆ ಆಕ್ರಮಣ ಮಾಡಿವೆ. ಪೆಂಟಗನ್ ಪಕ್ಕವೂ ಇದೇ ರೀತಿಯ ಘಟನೆ ಜರುಗಿದೆ. ಮತ್ತೊಂದು ವಿಮಾನವು ವೈಟ್‍ಹೌಸ್ ಕಡೆ ಹೊರಟಿತ್ತು. ಅದನ್ನು ಮಧ್ಯದಲ್ಲೇ ಹೊಡೆದು ಉರುಳಿಸಲಾಯಿತು' ಎಂದು ಒಂದೇ ಉಸಿರಿಗೆ ಹೇಳಿದರು. ಇಷ್ಟು ದಿನ ಅಭೇದ್ಯ ದೇಶವೆಂದು ಕರೆಸಿಕೊಂಡಿದ್ದ ಅಮೇರಿಕಾದ ಮೇಲೆ ಆತಂಕವಾದಿಗಳು ನಡೆಸಿದ ಅತಿ ದೊಡ್ಡ ಆಕ್ರಮಣ ಇದೆಂದು ಹೇಳಲಾಗುತ್ತಿತ್ತು. ಕೂಡಲೇ ಜಸವಂತರು ಭಾರತದಲ್ಲಿದ್ದ ಅಮೇರಿಕಾದ ರಾಬರ್ಟ್ ಬ್ಲಾಕ್‍ವೀಲ್‍ರವರಿಗೆ ಫೋನು ಮಾಡಿದರು. ತಮ್ಮ ಪರವಾಗಿ, ದೇಶದ ಪರವಾಗಿ ಮತ್ತು ಸರ್ಕಾರದ ಪರವಾಗಿ ಸಹಾನುಭೂತಿ ವ್ಯಕ್ತಪಡಿಸಿದರು. ಸಾಧ್ಯವಾಗುವ ಎಲ್ಲ ರೀತಿಯ ಸಹಕಾರವನ್ನು ಭಾರತವು ಅಮೇರಿಕಾಗೆ ನೀಡಲು ಸಿದ್ಧವಿದೆ ಎಂದು ಭರವಸೆ ನೀಡಿದರು.</p>
<p>ಈ ಆತಂಕವಾದಿ ಆಕ್ರಮಣಕ್ಕಿಂತ ಸುಮಾರು ಒಂದು ವರ್ಷ ಮುಂಚೆ ಅಂದರೆ ಸೆಪ್ಟೆಂಬರ್ 14, 2000ದಂದು ಪ್ರಧಾನಮಂತ್ರಿ ಅಟಲ್‍ಬಿಹಾರಿ ವಾಜಪೇಯಿಯವರು ವಾಷಿಂಗ್ಟನ್‍ನಲ್ಲಿ ಹೀಗೆ ಹೇಳಿದ್ದರು, 'ನಮ್ಮ ನೆರೆಹೊರೆಯವರಷ್ಟು ಆತಂಕವಾದಿಗಳನ್ನು ಪೋಷಿಸಿ ಬೆಳೆಸುತ್ತಿರುವವರು ಬೇರೆ ಯಾರೂ ಇಲ್ಲ. ಆದರೆ ಈ ವಿಷಯವನ್ನು ನೆನಪಿಡಿ, ಏನೆಂದರೆ ಇಡೀ ಭೂಗೋಲದ ಪ್ರತಿಯೊಂದು ದೇಶವೂ ಈ ಅಂತರರಾಷ್ಟ್ರೀಯ ಆತಂಕವಾದದ ಹೊಡೆತಕ್ಕೆ ಈಡಾಗುವುದನ್ನು ತಪ್ಪಿಸಲು ಸಾಧ್ಯವಾಗುವುದಿಲ್ಲ. ಈ ರೀತಿಯ ಜನರು ಯಶಸ್ವಿಯಾಗುವುದಿಲ್ಲ. ನನಗೂ ಗೊತ್ತು. ನೀವೂ ಬಲ್ಲಿರಿ. ಆದರೆ ಅವರ ಸೋಲಿನಿಂದಲೂ ತುಂಬಾ ನಷ್ಟವಾಗುತ್ತದೆ.'</p>
<p>ಅವತ್ತೇ ಅಮೇರಿಕಾವು ಬಾರತದ ಈ ಸಂಕಟವನ್ನು ಅರ್ಥಮಾಡಿಕೊಂಡಿದ್ದಿದ್ದರೆ ಎಷ್ಟು ಚೆನ್ನಾಗಿರುತ್ತಿತ್ತು! ಇಷ್ಟು ದಿನ ಅಮೇರಿಕಾವು ಆತಂಕವಾದಿ ಘಟನೆಗಳನ್ನು ದೇಶದ ಕಾನೂನಿನ ವ್ಯವಸ್ಥೆಗೆ ಸಂಬಂಧಿಸಿದ್ದೆಂದು ಹೇಳಿ ತಳ್ಳಿ ಹಾಕುತ್ತಿತ್ತು.</p>
<p>ಅಮೇರಿಕಾದ ಮೇಲೆ ಆಕ್ರಮಣ ಜರುಗಿ ಸರಿಯಾಗಿ ಇಪ್ಪತ್ತು ದಿನಗಳ ನಂತರ 2001ರ ಅಕ್ಟೋಬರ್ 1ರಂದು ಜಸವಂತಸಿಂಹರು ವಾಷಿಂಗ್ಟನ್‍ನಲ್ಲಿದ್ದರು. ಬೆಳಗ್ಗೆ ಏಳೂವರೆಗೆ ಸರಿಯಾಗಿ ದೆಹಲಿಯಿಂದ ವಾಜಪೇಯಿಯವರು ಮಾತಾಡಬೇಕಂತೆ ಎಂಬ ಫೋನು ಬಂತು.</p>
<p>ಪ್ರಧಾನಮಂತ್ರಿಯವರ ಫೋನು ಎಂದರೆ ಏನೋ ಮುಖ್ಯವಾದ ವಿಷಯವೇ ಇರಬೇಕೆಂದು ಅನ್ನಿಸಿತು. 'ಏನಾಯ್ತು?' ಎಂದು ಆಪರೇಟರ್‍ನನ್ನು ಕೇಳಲಾಯಿತು. ಜಮ್ಮು ಕಾಶ್ಮೀರದ ವಿಧಾನಸಭೆ ಮೇಲೆ ಆತಂಕವಾದಿಗಳು ಆಕ್ರಮಣ ಮಾಡಿದ್ದಾರೆ ಎಂದು ಅವನು ತಿಳಿಸಿದನು. ಮೊದಲು ಪ್ರಿನ್ಸಿಪಲ್ ಸೆಕ್ರೆಟರಿ ಬ್ರಜೇಶ್‍ಮಿಶ್ರರ ಜೊತೆ ಮಾತಾಡಲು ವ್ಯವಸ್ಥೆ ಮಾಡಿಕೊಡಿ ಎಂದು ಜಸವಂತರು ಆಪರೇಟರ್‍ನ್ನು ಕೇಳಿದರು. ಬೆಳಗ್ಗೆ ಜಮ್ಮು ಕಾಶ್ಮೀರದ ವಿಧಾನಸಭೆ ಮೇಲೆ ಆತಂಕವಾದಿಗಳು ಆಕ್ರಮಣ ಮಾಡಿದ್ದಾರೆ ಎಂಬ ವಿಷಯವನ್ನು ಮಿಶ್ರರು ಫೋನಿನಲ್ಲಿ ಹೇಳಿದರು. ಸ್ವಲ್ಪ ಹೊತ್ತಿಗೆ ಮುಂಚೆ ವಿಧಾನಸಭೆಯಿಂದ ಎದ್ದು ಹೋದದ್ದರಿಂದ ಜಮ್ಮು ಕಾಶ್ಮೀರದ ಮುಖ್ಯಮಂತ್ರಿ ಫಾರೂಖ್ ಅಬ್ದುಲ್ಲ್ಲಾ ಹಾಗೂ ಅವರ ಅನೇಕ ಶಾಸಕರು ಬಚಾವಾದರು. ಪ್ರಧಾನಮಂತ್ರಿ ವಾಜಪೇಯಿಯವರು ತುಂಬಾ ಅಸಮಾಧಾನಗೊಂಡಿದ್ದಾರೆ, ಜೊತೆಗೆ ಚಿಂತಿತರೂ ಆಗಿದ್ದಾರೆ. ಎಂಬುದನ್ನು ಮಿಶ್ರರು ಹೇಳಿದರು. ಜಸವಂತರು ಮಿಶ್ರರಿಗೆ ಹೇಳಿದರು, 'ಪ್ಲೀಸ್, ವಾಜಪೇಯಿಯವರೊಡನೆ ನನ್ನ ಸಂಪರ್ಕ ಏರ್ಪಡಿಸಬೇಡಿ. ಅವರ ಅಸಮಾಧಾನವನ್ನು ನಾನು ಅಮೇರಿಕಾ ಸರ್ಕಾರದ ಮುಂದೆ ಇಡಲು ಪ್ರಯತ್ನಿಸುತ್ತೇನೆ.' 'ಈಗಾಗಲೇ ಅವರು ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಕೊಂಡಾಲಿಸಾ ರೈಸ್‍ರೊಡನೆ ಮಾತಾಡಿದ್ದಾರೆ' ಎಂದು ಮಿಶ್ರರು ಹೇಳಿದರು.</p>
<p>ಜಸವಂತರು ಕೇಳಿದರು 'ಹಾಗಾದರೆ ಪ್ರಧಾನಮಂತ್ರಿಯವರು ಏನು ಬಯಸುತ್ತಾರೆ?' ಉತ್ತರ ಬಂತು 'ಈ ಆತಂಕವಾದವು ತೀರ ಅತಿಯಾಯಿತು ಎಂದು ಅವರು ಅಧ್ಯಕ್ಷ ಬುಷ್‍ರೊಡನೆ ಮಾತಾಡಿ ತಮ್ಮ ಅಸಮಾಧಾನವನ್ನು ತೋಡಿಕೊಳ್ಳಲು ಬಯಸುತ್ತಾರೆ.' ಜಸವಂತಸಿಂಹರು ಹೇಳಿದರು, 'ವಾಜಪೇಯಿಯವರ ಬದಲಾಗಿ ನಾನೇ ಇದರ ಬಗ್ಗೆ ನನ್ನದೇ ರೀತಿಯಲ್ಲಿ ಹೇಳುವುದು ಸೂಕ್ತ ಎನ್ನಿಸುತ್ತದೆ.'</p>
<p>ಜಮ್ಮು ಕಾಶ್ಮೀರದ ವಿಧಾನಸಭೆಯ ಮೇಲಾದ ಆಕ್ರಮಣದಲ್ಲಿ 27 ಜನರು ಸತ್ತಿದ್ದರು. ಪಾಕೀಸ್ತಾನದ ಜೈಶ್ ಎ ಮೊಹಮ್ಮದ ಸಂಘಟನೆಯು ಇದರ ಹೊಣೆಹೊತ್ತಿತ್ತು.</p>
<p>ವಿದೇಶಮಂತ್ರಿ ಜಸವಂತ ಸಿಂಹರು ಅಮೇರಿಕಾದ ವಿದೇಶಮಂತ್ರಿ ಕೊಲಿನ್ ಪಾವೆಲ್ ಮತ್ತು ಅಲ್ಲಿನ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಕೊಂಡಾಲಿಸಾ ರೈಸರನ್ನು ಭೇಟಿಮಾಡಿ ಭಾರತದ ಅಸಮಾಧಾನವನ್ನು ವಿವರಿಸಿದರು.</p>
<p>ಅದೇ ವರ್ಷದಲ್ಲಿ ಎರಡೂವರೆ ತಿಂಗಳುಗಳ ನಂತರ ವಾಜಪೇಯಿಯವರ ರಾಜಕೀಯ ಜೀವನದ ಮಹತ್ವಪೂರ್ಣವಾದ ತಾರೀಖು 13 ಬಂತು. 2001ನೇ ಡಿಸೆಂಬರ್ 13 ಸಂಸತ್ತಿನ ಚಳಿಗಾಲದ ಅಧಿವೇಶನ ನಡೆಯುತ್ತಿತ್ತು. ಹೇಗೆ ನಡೆದಿತ್ತು ಎಂದರೆ ಅದು ಕೋಲಾಹಲದ ಕೊಡುಗೆಯನ್ನು ಕೊಡುತ್ತಿರುವಂತೆ ತೋರುತ್ತಿತ್ತು. ಅಂದು ಬೆಳಗ್ಗೆ ರಾಷ್ಟ್ರಪತಿಯವರ ಡ್ರೈವರ್ ಸಂಸತ್ತಿನ ರಾಜ್ಯಸಭೆಯ ದ್ವಾರದ ಎದುರು ನಿಂತು ಉಪರಾಷ್ಟ್ರಪತಿ ಕೃಷ್ಣಕಾಂತರ ಆಗಮನದ ನಿರೀಕ್ಷೆಯಲ್ಲಿದ್ದರು. ಏಕೆಂದರೆ ರಾಜ್ಯಸಭೆಯು 45 ನಿಮಿಷಗಳಿಗಿಂತ ಮುಂಚೆ ಗದ್ದಲದ ಕಾರಣದಿಂದ ಸ್ಥಗಿತಗೊಂಡಿತ್ತು. 'ಕಫನ್ ಕಳ್ಳರೇ....ಬಿಡಿ ಗದ್ದುಗೆ. ಸೇನೆಯು ರಕ್ತ ಹರಿಸುತ್ತಿದೆ. ಸರ್ಕಾರ ದಲ್ಲಾಳಿ ಕೆಲಸ ಮಾಡುತ್ತಿದೆ.' ಎಂಬ ಕೂಗುಗಳು ಸಂಸತ್ತಿನ ಎರಡೂ ಸದನಗಳಲ್ಲಿ ಅಂದರೆ ಲೋಕಸಭೆ ಮತ್ತು ರಾಜ್ಯಸಭೆ ಎರಡರಲ್ಲೂ ಕೇಳಿ ಬರುತ್ತಿತ್ತು. ವಿರೋಧ ಪಕ್ಷಗಳು ರಕ್ಷಣಾಮಂತ್ರಿಗಳಾದ ಜಾರ್ಜ ಫರ್ನಾಂಡಿಸ್‍ರ ರಾಜೀನಾಮೆ ಬೇಡುತ್ತಿದ್ದವು. ಕಾರ್ಗಿಲ್ ಕದನದ ಸಂದರ್ಭದಲ್ಲಿ ಅಲ್ಯೂಮಿನಿಯಂ ಶವ ಪೆಟ್ಟಿಗೆಗಗಳ ಖರೀದಿಯಲ್ಲಿ ಸರ್ಕಾರವು ಭ್ರಷ್ಟಾಚಾರವೆಸಗಿದೆ, ಕಮೀಷನನ್ನು ತಿಂದಿದೆ ಎಂಬ ಆರೋಪ ಮಾಡುತ್ತಾ ಆ ಪಕ್ಷಗಳು ರಕ್ಷಣಾಮಂತ್ರಿ ಜಾರ್ಜ್ ಫರ್ನಾಂಡಿಸ್‍ರವರ ರಾಜೀನಾಮೆಗೆ ಪಟ್ಟು ಹಿಡಿದಿದ್ದವು.</p>
<p>ಉಪರಾಷ್ಟ್ರಪತಿಯವರು ರಾಜ್ಯಸಭೆಯ ಸಭಾಪತಿಯಾಗಿರುತ್ತಾರೆ. ಆದ್ದರಿಂದ ಸಭೆಯು ಸ್ಥಗಿತಗೊಂಡ ಸಮಯದಲ್ಲಿ ಅವರು ಯಾವಾಗ ಬೇಕಾದರೂ ಹೊರಗಡೆ ಹೋಗಬಹುದಾಗಿತ್ತು.</p>
<p>ಆಗ ಇದ್ದಕ್ಕಿದ್ದಂತೆ ಶೇಖರ್‍ಗೆ ಯಾರೋ ಜೋರಾಗಿ ಚೀರಿದ ಸದ್ದು ಕೇಳಿಸಿತು ಮತ್ತು ಬಿಳಿಯ ಅಂಬಾಸಿಡರ್ ಕಾರೊಂದು ಅವರ ಕಾರಿಗೆ ಡಿಕ್ಕಿ ಹೊಡೆಯಿತು. ಚೇತರಿಸಿಕೊಂಡ ಶೇಖರ್ ಆ ಗಾಡಿಯ ಡ್ರೈವರ್‍ಗೆ ಏನೋ ಹೇಳುತ್ತಿದ್ದರು, ಅಷ್ಟರಲ್ಲಿ ಗಾಡಿಯಿಂದ ಐವರು ಆತಂಕವಾದಿಗಳು ಎಕೆ 47 ಹಿಡಿದುಕೊಂಡು ಇಳಿದರು ಮತ್ತು ನಾಲ್ಕೂ ಕಡೆ ಮನಬಂದಂತೆ ಫಾಯರಿಂಗ್ ಶುರು ಮಾಡಿದರು. ಶೇಖರರು ಕಾರಿನ ಹಿಂದೆ ಬಚ್ಚಿಟ್ಟುಕೊಂಡರು. ಅಷ್ಟರಲ್ಲಿ ಉಪರಾಷ್ಟ್ರಪತಿಗಳ ರಕ್ಷಣಾ ಗಾರ್ಡುಗಳು ಕೂಡ ಪ್ರತ್ಯುತ್ತರವಾಗಿ ಗುಂಡಿನ ಸುರಿಮಳೆಗರೆಯತೊಡಗಿದರು.</p>
<p>ನಾನೂ ಆಗ ಅಲ್ಲೇ ಸಂಸತ್ತಿನ ಪರಿಸರದಲ್ಲೇ ಇದ್ದೆ. ಹೇಗೆ ಎದೆಯು ಹೊಡೆದುಕೊಳ್ಳುತ್ತದೆ, ಮೆದುಳು ಹೇಗೆ, ಏಕೆ ಕೆಲಸ ಮಾಡುವುದನ್ನು ನಿಲ್ಲಿಸಿಬಿಡುತ್ತದೆ ಅಥವಾ ವೇಗವಾಗಿ ಓಡತೊಡಗುತ್ತದೆ ಎಂದು ನನಗೆ ಮೊದಲ ಬಾರಿಗೆ ಅನುಭವವಾಯಿತು. ಸುದ್ದಿ ಹಬ್ಬಿಸುವುದು ನಮ್ಮ ಮೊದಲ ಆದ್ಯತೆಯಾಗಿತ್ತು.</p>
<p>ಅತ್ತ ಗೃಹಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿಯವರೂ ಸಂಸತ್ ಭವನದ ತಮ್ಮ ಆಫೀಸಿನಲ್ಲಿ ಕೂತಿದ್ದರು. ಸುಮಾರು 11 ಗಂಟೆ 40 ನಿಮಿಷ ಆಗಿರಬಹುದು. ಆಗ ಆಡ್ವಾಣಿಯವರು ಗುಂಡುಗಳ ಸದ್ದು ಕೇಳಿದರು. ಏನಾಯ್ತು ಎಂದು ನೋಡಲು ಆಡ್ವಾಣಿಯವರು ತಮ್ಮ ಕೊಠಡಿಯಿಂದ ಈಚೆ ಬಂದರು. ಆದರೆ ಸಂಸತ್ತಿನ ಗೋಳಾಕಾರದ ಪಡಸಾಲೆಯಲ್ಲೇ ರಕ್ಷಣಾ ಪಡೆಯವರು ಅವರನ್ನು ತಡೆದು 'ಸಾಹೇಬರೇ.... ಮುಂದೆ ಹೋಗಬೇಡಿ. ಆತಂಕವಾದಿಗಳು ಆಕ್ರಮಣ ಮಾಡಿದ್ದಾರೆ' ಎಂದು ಹೇಳಿದರು.</p>
<p>ಅಂದು ವಾಜಪೇಯಿಯವರು ಸಂಸತ್ತಿಗೆ ಬಂದಿರಲಿಲ್ಲ. ಹೀಗಾಗಿ ಸರ್ಕಾರಿ ಕೆಲಸಕಾರ್ಯಗಳನ್ನು ಮನೆಯಲ್ಲೇ ಕುಳಿತು ಮಾಡುತ್ತಿದ್ದರು. ಆಡ್ವಾಣಿಯವರು ಮರಳಿ ತಮ್ಮ ಕೊಠಡಿಗೆ ಹೋದರು. ವಾಜಪೇಯಿಯವರಿಗೆ ಫೋನು ಮಾಡಿ ಪರಿಸ್ಥಿತಿ ವಿವರಿಸಿದರು. ಸಂಸತ್ತು ಸ್ಥಗಿತಗೊಂಡ ಸ್ಪಲ್ಪ ಹೊತ್ತಿಗೆ ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾಗಾಂಧಿಯವರು ಹೊರಗಡೆ ತೆರಳಿದ್ದರು. ಹೊರಗೆ ಆತಂಕವಾದಿಗಳು ಹಾಗೂ ರಕ್ಷಣಾ ಪಡೆಯವರ ನಡುವೆ ಗುಂಡಿನ ಸುರಿಮಳೆ ನಡೆದಿತ್ತು. ಉಪರಾಷ್ಟ್ರಪತಿಗಳಾದ ಕೃಷ್ಣಕಾಂತ್, ಲೋಕಸಭಾ ಅಧ್ಯಕ್ಷರಾದ ಜಿ.ಎಂ.ಸಿ. ಬಾಲಯೋಗಿ ಮತ್ತು ರಾಜ್ಯಸಭೆಯ ಉಪಸಭಾಪತಿ ನಜ್ಮಾ ಹೆಫ್ತುಲ್ಲಾರಾದಿಯಾಗಿ ಸುಮಾರು ಇನ್ನೂರು ಸಂಸದರು ಒಳಗಿದ್ದರು. ಇವರೇ ಅಲ್ಲದೆ ಇಡೀ ಘಟನೆಯನ್ನು ಜಗತ್ತಿಗೇ ತೋರಿಸಲು ನೆರವಾದ ಪತ್ರಕರ್ತರು, ಅದರಲ್ಲೂ ಮುಖ್ಯವಾಗಿ ಟಿವಿ ಪತ್ರರ್ತರು ಮತ್ತು ಕ್ಯಾಮರಾ ಮ್ಯಾನ್‍ಗಳು ಅಲ್ಲಿದ್ದರು.</p>
<p>ಕೇಂದ್ರೀಯ ಮಂತ್ರಿಯಾದ ಪ್ರಮೋದ್ ಮಹಾಜನರು ಒಳಗೆ ಸಂಸದರಿಗೆ ಧೈರ್ಯ ತುಂಬಲು ಪ್ರಯತ್ನಿಸುತ್ತಿದ್ದರು. ಸಂಸತ್ ಭವನದ ರಕ್ಷಣಾ ಪಡೆ ಹಾಗೂ ಸಿಆರ್‍ಪಿಎಫ್‍ನ ಯೋಧರು ಆತಂಕವಾದಿಗಳೊಡನೆ ಸೆಣಸುತ್ತಿದ್ದರು. ರಕ್ಷಣಾ ಪಡೆಯವರು ಕೂಡಲೇ ಸಂಸತ್ ಭವನದ ಬಾಗಿಲುಗಳನ್ನು ಮುಚ್ಚಿಬಿಟ್ಟರು. ಇದರಿಂದ ಯಾವೊಬ್ಬ ಆತಂಕವಾದಿಯೂ ಒಳಗೆ ಬರಲಾಗಲಿಲ್ಲ. ಅನಾಹುತ ತಪ್ಪಿದಂತಾಯಿತು.</p>
<p>ಕೆಲವೇ ದಿನಗಳ ಹಿಂದೆ ನಾನು ಸಂಸತ್ ಭವನದ ರಕ್ಷಣೆಯ ಜವಾಬ್ದಾರಿ ಹೊತ್ತಿದ್ದ ಪ್ರಭಾರೆ ಮುಖ್ಯಸ್ಥನನ್ನು ಭೇಟಿಮಾಡಿ ಅವರು ಹೇಗೆ ರಕ್ಷಣಾ ಕಾರ್ಯದಲ್ಲಿ ತೊಡಗಿದ್ದಾರೆ ಎಂದು ತಿಳಿಯುತ್ತಿದ್ದೆ. ಏಕೆಂದರೆ ಈಗ್ಗೆ ಎರಡೂವರೆ ತಿಂಗಳ ಹಿಂದೆ ಜಮ್ಮು ಕಾಶ್ಮೀರದ ವಿಧಾನಸಭೆಯ ಮೇಲೆ ಆತಂಕವಾದಿಗಳ ದಾಳಿಯಾಗಿತ್ತು ಮತ್ತು ಅದಕ್ಕೂ ಮುಂಚೆ ಅಮೇರಿಕಾದ ಟ್ವಿನ್ ಟವರ್ ಮೇಲೆ ಸೆಪ್ಟೆಂಬರ್ 11ರಂದು ದಾಳಿಯಾಗಿತ್ತು. ಸಂಸತ್ ಭವನದ ಪ್ರತಿ ಮೂಲೆಯಲ್ಲೂ ಕ್ಯಾಮರಾ ಇರುತ್ತದೆ. ರಕ್ಷಣಾ ಪಡೆಯವರು ನಿಂತಿರುತ್ತಾರೆ. ಯಾವುದೇ ಸುರಕ್ಷಾ ವ್ಯವಸ್ಥೆಯೂ ಯಾವುದೇ ಆತ್ಮಘಾತುಕನನ್ನು ತಡೆಯಲಾಗದು. ಆದರೆ ನಮ್ಮದು ಶಕ್ತಿಯುತವಾದ ರಕ್ಷಣಾ ವ್ಯವಸ್ಥೆಯಾಗಿದೆ. ಯಾವನೇ ಆತಂಕವಾದಿ ಒಳಗೆ ಬಂದ ಅಂದರೆ ಅವನಿನ್ನು ಬದುಕಿ ವಾಪಸ್ಸು ಹೋಗಲಾರ ಎಂದೇ ಅರ್ಥ ಎಂದು ಆತ ಹೇಳಿದ. ಅವನು ಹೇಳಿದ್ದು ನನಗೆ ಕಣ್ಣೆದುರೇ ಕಾಣುತ್ತಿತ್ತು.</p>
<p>ಈ ದಾಳಿಯಲ್ಲಿ ಐವರು ಆತಂಕವಾದಿಗಳು ಭಾಗಿಯಾಗಿದ್ದರು. ಬಿಳಿ ಅಂಬಾಸಿಡರ್ ಕಾರಿನಲ್ಲಿ ಬಂದಿಳಿದಿದ್ದರು. ಅದರ ಮೇಲೆ ಗೃಹಸಚಿವಾಲಯದ ಸ್ಟಿಕ್ಕರ್ ಇತ್ತು. ಒಳ ಪ್ರವೇಶದ ಪಾಸ್ ಕೂಡ ಮೆತ್ತಲಾಗಿತ್ತು. ಆದ್ದರಿಂದ ಮುಖ್ಯದ್ವಾರದಲ್ಲಿ ಗಾಡಿಯನ್ನು ಹಿಡಿದಿರಲಿಲ್ಲ. ರಕ್ಷಣಾ ಪಡೆಯವರ ಶೌರ್ಯ ಮತ್ತು ಜಾಗರೂಕತೆಯಿಂದ ಐವರೂ ಆತಂಕವಾದಿಗಳು ಸತ್ತು ಬಿದ್ದರು. ಆದರೆ ಹೋರಾಟದಲ್ಲಿ ಒಂಭತ್ತು ಸೈನಿಕರು ಹುತಾತ್ಮರಾದರು. ಎಲ್ಲ ಟಿವಿ ಚಾನಲ್ಲುಗಳಲ್ಲಿ ಸಂಸತ್ತಿನ ಮೇಲಿನ ದಾಳಿಯ ನೇರಪ್ರಸಾರ ಮಾಡಲಾಗುತ್ತಿತ್ತು. ಇಡೀ ದಿನ ದೇಶವು ಭಯ ಮತ್ತು ಆತಂಕದಲ್ಲಿ ಮುಳುಗಿತ್ತು. ಸಧ್ಯ ದೊಡ್ಡ ಅನಾಹುತವಾಗಲಿಲ್ಲ ಎಂದು ನಿಟ್ಟುಸಿರು ಬಿಟ್ಟಿತು.</p>
<p>ಪಾಕೀಸ್ತಾನದಲ್ಲಿ ವಾಸ್ತವ್ಯ ಹೂಡಿರುವ ಲಷ್ಕರ್ ಎ ತೈಯಬಾ ಮತ್ತು ಜೈಷ್ ಎ ಮೊಹಮ್ಮದ್ ಎಂಬ ಆತಂಕವಾದಿ ಸಂಘಟನೆಗಳು ಸಂಸತ್ತಿನ ಮೇಲೆ ಧಾಳಿ ನಡೆಸಿವೆ ಎಂದು ತನಿಖೆಯಿಂದ ತಿಳಿದುಬಂತು. ಈ ಎರಡೂ ಸಂಘಟನೆಗಳಿಗೆ ಐಎಸ್‍ಐನಿಂದ ಸಹಾಯ ಮತ್ತು ರಕ್ಷಣೆ ಸಿಗುತ್ತಾ ಬಂದಿದೆ. ದಾಳಿ ಮಾಡಿದ ಐವರು ಆತಂಕವಾದಿಗಳು ಪಾಕೀಸ್ತಾನದವರಾಗಿದ್ದರು. ಅವರನ್ನೆಲ್ಲ ಅಲ್ಲೇ ಸದೆಬಡಿಯಲಾಯಿತು. ಅವರಿಗೆ ಸಹಾಯ ಮಾಡಿದವರು ಹಾಗೂ ಯೋಜನೆ ರೂಪಿಸಿದವರನ್ನು ಬಂಧಿಸಲಾಯಿತು. ಸರ್ಕಾರಿ ಏಜೆನ್ಸಿಗಳ ತನಿಖೆ ಪ್ರಕಾರ ಐವರೂ ಆತಂಕವಾದಿಗಳು ಬಿಳಿ ಅಂಬಾಸೆಡರ್ ಕಾರಿನಲ್ಲಿ ಬಂದಿದ್ದರು. ಕಾರ್ ನಂ ಡಿಎಲ್-3ಸಿಜೆ-1527. 11 ಗಂಟೆ 40 ನಿಮಿಷಕ್ಕೆ ಸಂಸತ್ತಿನ ಪರಿಸರಕ್ಕೆ ಲಗ್ಗೆ ಇಟ್ಟರು. ಗೇಟ್ ನಂ. 11ರಲ್ಲಿದ್ದ ಉಪರಾಷ್ಟ್ರಪತಿಗಳ ಕಾರಿಗೆ ಅವರ ಕಾರು ಡಿಕ್ಕಿ ಹೊಡೆಯಿತು. ಅಲ್ಲೇ ಇದ್ದ ರಕ್ಷಣಾ ಪಡೆಯ ಜೆ.ಪಿ. ಯಾದವರಿಗೆ ಇದ್ಯಾವುದಿದು ಹೊಸಕಾರು ಎಂಬ ಶಂಕೆ ಮೂಡಿತು. ಕೂಡಲೇ ಅವರು ಕಾರಿನತ್ತ ಧಾವಿಸಿದರು. ಆಗ ಕಾರಿನ ವೇಗ ಅತಿಯಾಗಿ ಅದು ಉಪರಾಷ್ಟ್ರಪತಿಗಳ ಕಾರಿಗೆ ಡಿಕ್ಕಿ ಹೊಡೆಯಿತು. ತಕ್ಷಣ ಅಲ್ಲಿ ಕಾವಲು ಕಾಯುತ್ತಿದ್ದ ರಕ್ಷಣಾ ಪಡೆಯವರು ಕಾರ್ಯಪ್ರವೃತ್ತರಾದರು. ಆಗ ಕಾರಿನಲ್ಲಿದ್ದ ಐವರೂ ಕಾರಿನಿಂದ ಧುಮುಕಿ ಯದ್ವಾತದ್ವಾ ಗುಂಡಿನ ಮಳೆಗರೆಯತೊಡಗಿದರು. ಸಿಆರ್‍ಪಿಎಫ್ (<span class="en">The Central Reserve Police Force</span>) ಹಾಗೂ ಐಟಿಬಿಪಿ (<span class="en">The Indo Tibetan Border Force</span>)ಯ ಯೋಧರು ತಕ್ಕ ಉತ್ತರ ಕೊಡಲು ಶುರುಮಾಡಿದರು.</p>
<p>ಸಂಸತ್ತಿನಲ್ಲಿ ಅಪಾಯದ ಗಂಟೆ ಬಾರಿಸತೊಡಗಿತು. ರಾಜ್ಯಸಭೆಯ ಸಂಸದರು ತೆರಳುವ ಮಾರ್ಗವಾದ ಗೇಟ್ ನಂ. 12ರ ಕಡೆ ಆತಂಕವಾದಿಗಳು ನುಗ್ಗಿದರು. ಅಲ್ಲಿಂದ ಮುಂದೆ ಇರುವ ಮುಖ್ಯದ್ವಾರ ಗೇಟ್ ನಂ. ಒಂದರ ಕಡೆ ನುಗ್ಗಿದರು.</p>
<p>ಗೇಟ್ ನಂ. ಒಂದರಲ್ಲಿ ಒಬ್ಬ ಆತಂಕವಾದಿ ರಕ್ಷಣಾ ಪಡೆಯವರ ಗುಂಡೇಟಿಗೆ ಸತ್ತ. ಸದ್ದು ಮಾಡುತ್ತಾ ಬಿದ್ದು ಬಿಟ್ಟ. ಅವನು ತನ್ನ ಮೈಗೆಲ್ಲಾ ಬಾಂಬು ಕಟ್ಟಿಕೊಂಡಿದ್ದ. ಅವನು ಆತ್ಮಘಾತುಕ ಆತಂಕವಾದಿ. ಸೂಯಿಸೈಡರ್ ಬಾಂಬರ್. ಉಳಿದ ನಾಲ್ಕು ಆತಂಕವಾದಿಗಳು ಗೇಟ್ ನಂ. 9ರ ಕಡೆ ಓಡಿದರು. ಅವರಲ್ಲಿ ಮೂವರು ಅಲ್ಲೇ ಸತ್ತು ಬಿದ್ದರು. ಉಳಿದೊಬ್ಬ ಗೇಟ್ ನಂ. ಐದರ ಬಳಿ ಸತ್ತು ಬಿದ್ದ.</p>
<p>ಭಾರತದಲ್ಲಿ ಎಲ್ಲ ಕುಕೃತ್ಯ ಪೂರ್ಣಗೊಳಿಸಲು ನೆರವಾದವನು ಅಫಜಲ್‍ಗುರು. ಅಫಜಲ್‍ಗುರುಗೆ ಈ ಕೆಲಸವನ್ನು ಜೈಶ್ ಎ ಮೊಹಮ್ಮದ್‍ನ ಗಾಜೀಬಾಬಾ ವಹಿಸಿದ್ದನು. ಇದಕ್ಕೂ ಮೊದಲು ಅಫಜಲನು ಪಾಕ್ ಆಕ್ರಮಿತ ಕಾಶ್ಮೀರದ ಮುಜಪ್ಫರಾಬಾದ್‍ನಲ್ಲಿ ಐಎಸ್‍ಐನ ಕ್ಯಾಂಪಿನಲ್ಲಿ ಟ್ರೈನಿಂಗ್ ಪಡೆದಿದ್ದ. ದಾಳಿ ನಡೆಯುವುದಕ್ಕಿಂತ ಎರಡು ದಿನಗಳ ಹಿಂದೆ ಇವರೆಲ್ಲ ಡಿಸೆಂಬರ್ 11ರಂದು ಕರೋಲ್‍ಬಾಗ್‍ನಲ್ಲಿ ಒಂದು ಲಕ್ಷದ ಹತ್ತು ಸಾವಿರ ಕೊಟ್ಟು ಕಾರು ಖರೀದಿಸಿದ್ದರು. ಅದಕ್ಕೆ ಎಲ್ಲಿಂದಲೋ ತಂದು ಕೆಂಪುದೀಪವನ್ನು ಅಳವಡಿಸಿಕೊಂಡಿದ್ದರು. ಇಂಟರ್‍ನೆಟ್‍ನ ಸಹಾಯದಿಂದ ಸಂಸತ್ತಿನೊಳಗೆ ಪ್ರವೇಶ ಮಾಡಲು ಸ್ಟಿಕ್ಕರ್ ತಯಾರು ಮಾಡಿದ್ದರು. ಡಿಸೆಂಬರ್ 12ರ ರಾತ್ರಿ ಒಬ್ಬನು ನಕ್ಷೆಯಲ್ಲಿ ಪೂರ್ಣ ಯೋಜನೆಯ ಅಂತಿಮ ರೂಪುಕೊಟ್ಟನು. ಗೇಟ್ ನಂ 2. ರಿಂದ ಸಂಸತ್ ಭವನ ಪ್ರವೇಶಿಸುವುದೆಂದು ನಿಶ್ಚಯಿಸಲಾಯಿತು. ಟಿವಿ ನೋಡುತ್ತಾ ನೋಡುತ್ತಾ ಸಂಸತ್ತಿನ ಕಾರ್ಯಕಲಾಪ ವಿವರಿಸುವ ಜವಾಬುದಾರಿಯನ್ನು ಅಫಜಲ್‍ಗುರುಗೆ ವಹಿಸಲಾಯಿತು. ಆದರೆ ಅಫಜಲ್‍ಗುರು ತಂಗಿದ್ದ ಸ್ಥಳದಲ್ಲಿ ಕರೆಂಟು ಇರಲಿಲ್ಲ. ಆದ್ದರಿಂದ ಅವನಿಗೆ ಆತಂಕವಾದಿಗಳಿಗೆ ಸಂಸತ್ತು ಸ್ಥಗಿತಗೊಂಡಿದೆ, ಬಹಳಷ್ಟು ಜನ ಸಂಸದರು ಹೊರಟು ಹೋಗಿದ್ದಾರೆ ಎಂಬ ವಿಷಯ ಮುಟ್ಟಿಸಲಾಗಲಿಲ್ಲ. ಅಸಲಿಗೆ ಅವನ ಬಳಿ ಸಂಸತ್‍ಭವನದ ಒಳ ನಕ್ಷೆ ಇರಲಿಲ್ಲ. ಯಾರು ಎಲ್ಲಿ ಕೂಡುತ್ತಾರೆ, ಅದರ ಒಳ ವಿನ್ಯಾಸವೇನು....? ಇತ್ಯಾದಿ ಮಾಹಿತಿ ತಿಳಿದಿರಲಿಲ್ಲ.</p>
<p>ಪಾಕೀಸ್ತಾನದಲ್ಲಿ ಕೂತಿರುವ ಆತಂಕವಾದಿ ಸಂಘಟನೆಗಳು ಐಎಸ್‍ಐನ ಕುಮ್ಮಕ್ಕಿನಿಂದ ಈ ರೀತಿಯ ಆತಂಕವಾದಿ ಘಟನೆಗಳಿಗೆ ಕಾರಣಕರ್ತರಾಗಿದ್ದಾರೆ ಎಂಬುದು ಸಂಸತ್‍ಭವನದ ಮೇಲಿನ ದಾಳಿಯ ನಂತರ ಸಾಬೀತಾಯಿತು. ಇದಕ್ಕೂ ಮೊದಲು ಐಸಿ 814ರ ಅಪಹರಣ, ಕೆಂಪುಕೋಟೆಗೆ ಲಗ್ಗೆ ಇಡುವ ಪ್ರಯತ್ನ, ಜಮ್ಮು ಕಾಶ್ಮೀರದ ವಿಧಾನಸಭೆಯ ಮೇಲಿನ ದಾಳಿ ಎಲ್ಲವೂ ಐಎಸ್‍ಐನ ಪ್ರೇರಣೆ, ಪ್ರೋತ್ಸಾಹದಿಂದಲೇ ನಡೆದದ್ದು. ಮುಖ್ಯವಾಗಿ ಲಷ್ಕರ್ ಎ ತೈಯಬಾ ಮತ್ತು ಜೈಶ್ ಎ ಮೊಹಮ್ಮದ್‍ನಂತವು ಭಯೋತ್ಪಾದನಾ ಕಾರ್ಯವನ್ನು ಹೆಚ್ಚಿಸುವಲ್ಲಿ ತೊಡಗಿದ್ದವು.</p>
<p>ಕಳೆದ ಎರಡು ದಶಕಗಳಿಂದ ಭಾರತದ ಮೇಲೆ ಪಾಕೀಸ್ತಾನ ನಡೆಸುತ್ತಿರುವ ಭಯೋತ್ಪಾದನಾ ಧಾಳಿಗಳಲ್ಲಿ ಸಂಸತ್ ಮೇಲಿನ ಧಾಳಿಯು ಬಹಳ ಗಂಭೀರವಾದುದಾಗಿತ್ತು. ಸಂಸತ್ತಿನಲ್ಲಿ ಲಾಲ್‍ಕೃಷ್ಣ ಆಡ್ವಾಣಿಯವರು ತಮ್ಮ ಭಾಷಣದಲ್ಲಿ 'ಆತಂಕವಾದಿಗಳು ಹಿಂದೂಸ್ತಾನದ ಪ್ರಜಾಪ್ರಭುತ್ವದ ಮಂದಿರದ ಮೇಲೆ ದಾಳಿಮಾಡಿದ್ದಾರೆ. ರಾಜಕೀಯ ನೇತೃತ್ವವನ್ನೇ ಕೊನೆಗಾಣಿಸಲು ಅವರು ಸಂಚುರೂಪಿಸಿದ್ದರು. ಆದರೆ ವಿಫಲರಾದರು. ನಮ್ಮ ರಕ್ಷಣಾ ಪಡೆಯ ಯೋಧರು ತಮ್ಮ ಪ್ರಾಣವನ್ನೇ ಪಣವಾಗಿಟ್ಟು ಈ ಮಂದಿರವನ್ನು ಕಾಪಾಡಿದರು. ಈ ದೇಶ ಸದಾ ಅವರಿಗೆ ಋಣಿಯಾಗಿರುತ್ತದೆ' ಎಂದು ಹೇಳಿದರು.</p>
</section
<section class="level2 numbered" id="id-008.02">
			<h2 class="level2-title" epub:type="title">ಆಪರೇಶನ್ ಪರಾಕ್ರಮ</h2>
<p>ಸಂಸತ್‍ಭವನದ ಮೇಲಿನ ಧಾಳಿಯಿಂದ ಇಡೀ ದೇಶ ಕೋಪದಿಂದ ಕುದಿಯುತ್ತಿತ್ತು. ಪಾಕೀಸ್ತಾನದ ವಿರುದ್ಧ ಸೈನಿಕ ಕಾರ್ಯಾಚರಣೆ ಮತ್ತು ಯುದ್ಧ ಮಾಡುವಂಥ ವಾತಾವರಣ ಸೃಷ್ಟಿಯಾಗಿತ್ತು. ದೇಶದಲ್ಲಿ ಉದ್ವಿಗ್ನತೆ ಒಂದೇ ಸಮ ಹೆಚ್ಚುತ್ತಿತ್ತು. ರಾಜಕೀಯವಾಗಿ ಪಾಕೀಸ್ತಾನದ ಮೇಲೆ ಎಲ್ಲ ರೀತಿಯ ಒತ್ತಡ ಹಾಕುವ ಪ್ರಯತ್ನಗಳಾದವು. ಪಾಕೀಸ್ತಾನದ ಪ್ರಧಾನಿ ಪರ್ವೇಜ್ ಮುಷರ್ರಫ್ ಕೂಡ ಸಂಸತ್‍ಭವನದ ಮೇಲಿನ ದಾಳಿಯನ್ನು ಖಂಡಿಸಿದ್ದರು. ಆ ಐವರೂ ದಾಳಿಕೋರರು ಪಾಕೀಸ್ತಾನದವರೇ ಆಗಿದ್ದರು. ಒಬ್ಬನಿಂದ ವಶಪಡಿಸಿಕೊಂಡ ಮೊಬೈಲ್ ಫೋನಿನ ರಿಜಿಸ್ಟ್ರೇಷನ್ ಸಂಖ್ಯೆ ಕರಾಚಿಯದ್ದಾಗಿತ್ತು. ಕೇವಲ ಇಷ್ಟೇ ಅಲ್ಲ, ಧಾಳಿಗಿಂತ ಸ್ವಲ್ಪ ಹೊತ್ತು ಮುಂಚೆ ಅವನು ಕರಾಚಿಯ ತನ್ನ ನಾಯಕರುಗಳೊಡನೆ ಮಾತಾಡಿದ್ದ.</p>
<p>ಬಹಳಷ್ಟು ಜನರಿಗೆ ಈ ವಿಷಯ ಗೊತ್ತಿರಲಿಕ್ಕಿಲ್ಲ ಎನ್ನಿಸುತ್ತದೆ. ಏನೆಂದರೆ, 2001ರ ಡಿಸೆಂಬರ್ 13ರ ಸಂಸತ್ ಮೇಲಿನ ದಾಳಿಯ ನಂತರ ಭಾರತದ ಮೂರೂ ಸೇನೆಗಳ - ಅಂದರೆ ಭೂಸೇನಾ ಪ್ರಮುಖರಾದ ಜನರಲ್ ಎಸ್. ಪದ್ಮನಾಭನ್, ವಾಯುಸೇನೆಯ ಮುಖ್ಯಸ್ಥರಾದ ಏರ್‍ಚೀಫ್ ಮಾರ್ಷಲ್ ಅನಿಲ್ ಟಿಪನಿಸ್, ಮತ್ತು ಜಲಸೇನೆಯ ಪ್ರಮುಖರಾದ ಅಡ್ಮಿರಲ್ ಸುಶೀಲ್‍ಕುಮಾರರು ಪ್ರಧಾನಮಂತ್ರಿ ವಾಜಪೇಯಿಯವರನ್ನು ಭೇಟಿ ಮಾಡಿ ನಾವು ಪಾಕೀಸ್ತಾನಕ್ಕೆ ತಕ್ಕ ಪಾಠ ಕಲಿಸಬೇಕು, ನಮಗೆ ಯುದ್ಧ ಮಾಡಲು ಅಪ್ಪಣೆ ಕೊಡಿ ಎಂದು ಆಗ್ರಹಿಸಿದ್ದರು. ವಾಜಪೇಯಿಯವರು ಆಗ ಈ ಬೇಡಿಕೆಯನ್ನು ತಳ್ಳಿಹಾಕಿದ್ದರು. ರಾಜಕೀಯ ಪಕ್ಷಗಳ ಕೋಪಕ್ಕೆ ಎಲ್ಲೆ ಇರಲಿಲ್ಲ. ಒಂದು ವೇಳೆ ಆತಂಕವಾದಿಗಳ ಇಚ್ಛೆಯಂತೆ ದಾಳಿ ಯಶಸ್ಸು ಕಂಡಿದ್ದಿದ್ದರೆ ಹಿಂದೂಸ್ತಾನದ ಪ್ರಜಾಪ್ರತಿನಿಧಿಗಳಲ್ಲಿ ಎಷ್ಟೊಂದು ಮುಖಗಳು ಇಂದು ಕಾಣುತ್ತಲೇ ಇರಲಿಲ್ಲ ಎಂದು ಆ ಪಕ್ಷಗಳೆಲ್ಲ ಮಾತಾಡಿದವು. ಸರ್ಕಾರದ ಮೇಲೆ ಒಂದೇ ಸಮ ಹೆಚ್ಚಿದ ಒತ್ತಡದಿಂದ ಪ್ರಧಾನಮಂತ್ರಿ ವಾಜಪೇಯಿ ಹಾಗೂ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರು ಅಂತರರಾಷ್ಟ್ರೀಯ ಗಡಿಭಾಗದುದ್ದಕ್ಕೂ ಸೈನಿಕರನ್ನು ಜಮಾವಣೆಗೊಳಿಸಲು ಆದೇಶವಿತ್ತರು. ಆದರೆ ರಾಜಕೀಯ ಪ್ರತಿನಿಧಿಗಳ ಅಥವಾ ಸರ್ಕಾರದ ಉದ್ದೇಶವೇನು ಎಂಬುದು ಈ ಆದೇಶದಲ್ಲಿ ಸ್ಪಷ್ಟವಾಗಿರಲಿಲ್ಲ. ಗಡಿಗುಂಟ ಸೇನೆಯು ಬೀಡು ಬಿಡುವುದೆಂದರೆ ದೇಶವು ಯುದ್ಧಕ್ಕೆ ಸಿದ್ಧವಾಗಿದೆ ಎಂದರ್ಥ. ಆದರೆ ಈ ಯುದ್ಧದಿಂದ ನಾವು ಏನು ಬಯಸುತ್ತೇವೆ ಎಂಬ ಸ್ಪಷ್ಟ ನಿರ್ದೇಶನ ಇರಲಿಲ್ಲ. ದಿಗ್ಭ್ರಮೆಗೊಳಿಸುವ ತೀರ್ಮಾನದಿಂದ ಸೇನೆಗೆ ಯಾವ ದಿಕ್ಕೂ ಕಾಣಲಿಲ್ಲ. ಆದರೂ ಸೇನೆಯನ್ನು ಮೊಬಿಲೈಜ್‍ಗೊಳಿಸುವ ಕೆಲಸ 2001ರ ಡಿಸೆಂಬರ್ 18ರಂದು ಶುರುವಾಯಿತು. ದೇಶದ ಎಲ್ಲ ಮೂಲೆಗಳಿಂದ ಸೇನೆಯ ತುಕಡಿಗಳನ್ನು ಅಂತರರಾಷ್ಟ್ರೀಯ ಗಡಿಯುದ್ದಕ್ಕೂ ಕಳುಹಿಸುವ ಆಜ್ಞೆ ತಲುಪಿತು. 12 ಲಕ್ಷ ಸೈನಿಕರಲ್ಲಿ 7 ಲಕ್ಷ ಸೈನಿಕರು ಯುದ್ಧಕ್ಕೆ ಸಿದ್ಧರಾದರು. ಗಡಿಯತ್ತ ಸಾಗಿದರು. ಸೈನಿಕರು ಗಡಿಯವರೆಗೆ ಸಾಗಲು 48 ಗಂಟೆಯಿಂದ 72 ಗಂಟೆಗಳ ತನಕ ಸಮಯಾವಕಾಶ ನೀಡಲಾಗಿತ್ತು. ಆದರೆ ಇದಕ್ಕಾಗಿಯೇ 21 ದಿನಗಳು ಬೇಕಾದವು. ಈ ರೀತಿ ತಡವಾದ್ದರಿಂದ ಪಾಕೀಸ್ತಾನದವರಿಗೆ ಯಾವುದೇ ರೀತಿಯ ಸರ್‍ಪ್ರೈಜ್ ಎಲಿಮೆಂಟ್ ಉಳಿದಿರಲಿಲ್ಲ. ಹಿಂದೂಸ್ತಾನದ ಸೈನ್ಯ ಗಡಿಯವರೆಗೆ ತಲುಪುವಷ್ಟರಲ್ಲಿ ಪಾಕೀಸ್ತಾನದ ಸೈನ್ಯವೂ ತನ್ನ ಗಡಿಯಲ್ಲಿ ಬೀಡುಬಿಟ್ಟಿತ್ತು.</p>
<p>ಪ್ರಜಾಪ್ರಭುತ್ವದ ದೇಶದಲ್ಲಿ ಪ್ರಜೆಗಳಿಂದ ಬರುವ ಒತ್ತಡವನ್ನು ಸಹಿಸಿಕೊಳ್ಳುವುದು ಬಹಳ ಕಷ್ಟದ ಕೆಲಸ. ಆದ್ದರಿಂದ ಇಷ್ಟವಿಲ್ಲದಿದ್ದರೂ ಕೂಡ ಈ ರೀತಿಯ ನಿರ್ಣಯಗಳನ್ನು ಆಡಳಿತಾರೂಢ ಸರ್ಕಾರ ತೆಗೆದುಕೊಳ್ಳಬೇಕಾಗಿ ಬರುತ್ತದೆ. ಪಾಕೀಸ್ತಾನದ ಪ್ರಧಾನಿ ಪರ್ವೇಜ್ ಮುಷರ್ರಫ್‍ರು ಭಾರತದ ಕಡೆಯಿಂದ ದಾಳಿಯನ್ನು ಎದುರುನೋಡುತ್ತಿದ್ದರು. ಮತ್ತು ಭಾರತವು ವೈಮಾನಿಕ ದಾಳಿ ಮಾಡುತ್ತದೆ ಎಂಬ ಸುದ್ದಿ ತಿಳಿಯುತ್ತಲೇ ತಮ್ಮ ವಾಯುಸೇನೆಗೂ ಸಹ ಯುದ್ಧ ಸನ್ನದ್ಧರಾಗಲು ಆದೇಶವಿತ್ತರು ಹಾಗೂ ಕೂಡಲೇ ಪ್ರತ್ಯುತ್ತರ ನೀಡಲು ತಿಳಿಸಿದರು.</p>
<p>ಈ ಆಪರೇಷನ್‍ನಿಂದ ನಾವೇನನ್ನು ಸಾಧಿಸಿದಂತಾಗುತ್ತದೆ ಎಂಬುದು ಭಾರತದ ರಾಜಕೀಯ ಪಕ್ಷಗಳಿಗೆ ತಿಳಿಯಲಿಲ್ಲ. ಆದ್ದರಿಂದ ಎರಡೂ ದೇಶಗಳ ಗಡಿಗಳಲ್ಲಿ ಸೈನ್ಯ ಜಮಾವಣೆಯಾದರೂ ಸಹ ಯುದ್ಧ ನಡೆಯಲಿಲ್ಲ. ನ್ಯೂಕ್ಲಿಯರ್ ಬಾಂಬಿರುವ ಎರಡು ದೇಶಗಳ ನಡುವೆ ಯುದ್ಧ ನಡೆಸುವುದು ಅಷ್ಟು ಸುಲಭವಲ್ಲ ಹಾಗೂ ಅದು ವಿವೇಚನಾತ್ಮಕ ತೀರ್ಮಾನವೂ ಅಲ್ಲ ಎಂದು ರಕ್ಷಣಾ ತಜ್ಞರು ಸರ್ಕಾರದಲ್ಲಿ ಕುಳಿತ ಜನರಿಗೆ ಅರ್ಥಮಾಡಿಸುವ ಪ್ರಯತ್ನ ಪಟ್ಟರು. 2002ರ ಜನವರಿ 12ರಂದು ಪಾಕೀಸ್ತಾನದ ಪ್ರಧಾನಿ ಪರ್ವೇಜ್ ಮುಷರ್ರಫ್‍ರು ನ್ಯೂಯಾರ್ಕ್‍ನಲ್ಲಿ ತಮ್ಮ ಒಂದು ಭಾಷಣದಲ್ಲಿ ಯುದ್ಧ ನಡೆಯುವುದಿಲ್ಲ ಎಂದು ಹೇಳಿದ್ದರು.</p>
<p>ಏಳು ಲಕ್ಷಕ್ಕಿಂತಲೂ ಹೆಚ್ಚು ಸೈನಿಕರು, ಟ್ಯಾಂಕ್ ಮತ್ತು ಆಯುಧಗಳನ್ನು ಜಮಾವಣೆ ಮಾಡಲಾಗಿತ್ತು. ಹತ್ತು ತಿಂಗಳ ತನಕ ಸೈನ್ಯವು ಬೀಡು ಬಿಟ್ಟಿತ್ತು. ಈ ಆಪರೇಷನ್‍ನಲ್ಲಿ ಭಾರತದ ಸರಿ ಸುಮಾರು ಆರೂವರೆ ಸಾವಿರ ಕೋಟಿ ರೂಪಾಯಿ ವ್ಯಯವಾಯಿತು. ಇಷ್ಟೇ ದುಡ್ಡು ಪಾಕೀಸ್ತಾನದ್ದೂ ಖರ್ಚಾಯಿತು. 2001ರ ಡಿಸೆಂಬರ್‍ನಿಂದ 2002ರ ಅಕ್ಟೋಬರ್‍ವರೆಗೆ ಹತ್ತು ತಿಂಗಳಲ್ಲಿ ಯುದ್ಧವೇ ಇಲ್ಲದೆ ಭಾರತದ 1847 ಸೈನಿಕರು ಹುತಾತ್ಮರಾದರು. ಆಕ್ರಮಣದಲ್ಲಿ ಸತ್ತವರ ಅನುಪಾತವು 1:5 ಆಗಿತ್ತು. ಅಂದರೆ ಐವರು ಪಾಕೀಸ್ತಾನದ ಸೈನಿಕರ ಬದಲಾಗಿ ನಮ್ಮ ಒಬ್ಬ ಸೈನಿಕ ಹುತಾತ್ಮನಾಗುತ್ತಿದ್ದ. ಸೇನೆಯ ವಾಪಸಾತಿಯ ಹೊತ್ತಿಗೆ ಐನೂರು ಕೋಟಿ ಖರ್ಚಾಯಿತು. ಭಾರತದ ಈ ತಲೆಬುಡವಿಲ್ಲದ ತೀರ್ಮಾನವನ್ನು ಕಟುವಾಗಿ ಟೀಕಿಸಲಾಯಿತು. ಪೋಲೀಸರ ಜೊತೆ ವರ್ತಿಸುವಂತೆ ಸರ್ಕಾರವು ಸೈನಿಕರ ಜೊತೆ ವರ್ತಿಸುತ್ತಿದೆ ಎಂದು ರಕ್ಷಣಾ ತಜ್ಞರಾದ ಭರತ್‍ವರ್ಮಾ ಸಮೇತ ಎಲ್ಲರೂ ಟೀಕಿಸಿದರು. ದೇಶದಲ್ಲಿ ಎಲ್ಲೇ ಏನೇ ಘಟಿಸಿದರೂ ಕೂಡಲೇ ಪೋಲೀಸರನ್ನು ಕಳುಹಿಸುವಂತೆ ಸೈನಿಕರನ್ನೂ ಬಳಸಿಕೊಳ್ಳಲಾಯಿತೆಂದು ಅವರು ಆರೋಪಿಸಿದರು. ಈ ಆಪರೇಷನ್ ಪರಾಕ್ರಮ್‍ನಿಂದಾದ ಒಂದು ಪ್ರಯೋಜನವೆಂದರೆ ಸುಮಾರು 25 ವರ್ಷಗಳ ನಂತರ ಸೈನ್ಯಕ್ಕೆ ಸಂಪೂರ್ಣ ಯುದ್ಧಕ್ಕೆ ಎಕ್ಸರ್‍ಸೈಜ್ ಮಾಡುವ ಅವಕಾಶ ಬಂದೊದಗಿತು. ಅದು ತನ್ನೆಲ್ಲ ಕೊರತೆಗಳನ್ನು ನೀಗಿಕೊಳ್ಳುವ ದಿಕ್ಕಿನಲ್ಲಿ ಕೌಶಲ್ಯದ ಹೆಜ್ಜೆ ಇಟ್ಟಿತು.</p>
<p>ಆಪರೇಷನ್ ಪರಾಕ್ರಮ್ ನಡೆಸುವ ತೀರ್ಮಾನ ಕೈಗೊಂಡಾಗ ವಿದೇಶಮಂತ್ರಿ ಜಸವಂತ ಸಿಂಹರು ದೆಹಲಿಯಲ್ಲಿರಲಿಲ್ಲ. ರP್ಷÀಣೆಗೆ ಸಂಬಂಧಿಸಿದ ಕ್ಯಾಬಿನೆಟ್ ಸಮಿತಿಯು ಈ ತೀರ್ಮಾನವನ್ನು ಕೈಗೊಂಡಿತು. ಜಸವಂತ ಸಿಂಹರು ವಾಪಸ್ಸು ದೆಹಲಿಗೆ ಬಂದಾಗ ವಾಜಪೇಯಿಯವರನ್ನು ಕೇಳಿದರು, 'ನಾವೇನು ಮಾಡುತ್ತಿದ್ದೇವೆ.....?' ಉತ್ತರ ಸಿಕ್ಕಿತು, 'ಇದರಿಂದ ಲಾಭವಾಗುವುದು.' ಅಷ್ಟು ಹೊತ್ತಿಗೆ ಸೇನೆಯು ಬೀಡು ಬಿಡುವುದಕ್ಕೆ ಶುರುವಾಗಿತ್ತು.</p>
<p>ಸಂದರ್ಶನವೊಂದರಲ್ಲಿ ಜಸವಂತಸಿಂಹರು ನನ್ನೊಡನೆ ಹೇಳಿದರು, 'ನಾನು ಯುದ್ಧದ ಪರವಾಗಿರಲಿಲ್ಲ. ಯೋಧನು ಎಂದೂ ಯುದ್ಧ ಬಯಸುವುದಿಲ್ಲ. ಯುದ್ಧ ಎಂದರೆ ಏನೆಂಬುದನ್ನು ಅವನು ಅರಿತಿದ್ದಾನೆ. ಎರಡೂ ಕಡೆಯಿಂದ ಯುದ್ಧ ಶುರುವಾಗಿದ್ದೇ ಆದರೆ ಅದಕ್ಕೂ ನನ್ನ ಸಹಮತವಿಲ್ಲ ಎಂದು ಅಟಲ್‍ಜೀಯವರು ಹೇಳಿದ್ದರು.'</p>
<p>ನ್ಯೂಕ್ಲಿಯರ್ ಶಕ್ತಿ ಪಡೆದಾದಮೇಲೆ ಯುದ್ಧ ಮಾಡುವುದು ಯಾರಿಗೂ ಒಳ್ಳೆಯದಲ್ಲ ಎಂದು ಜಸವಂತ ಸಿಂಹರು ವಾಜಪೇಯಿಯವರಿಗೆ ಹೇಳಿದರು. ಆದಾಗ್ಯೂ ಯುದ್ಧ ಸಂಭವಿಸಲಿಲ್ಲ. ಹತ್ತು ತಿಂಗಳುಗಳ ನಂತರ ಯಾವುದೇ ಪರಿಣಾಮವಿಲ್ಲದೆ ಸೈನ್ಯ ವಾಪಸ್ಸು ಬಂತು. ಕಂಧಾರ್ ಅಪಹರಣದ ನಂತರ ಇಡೀ ದೇಶವೇ ಟೀಕಿಸಿದ ವಾಜಪೇಯಿ ಸರ್ಕಾರದ ಮತ್ತೊಂದು ಆತುರದ ನಿರ್ಧಾರದ ಪ್ರಕರಣವೆಂದರೆ ಇದೇ. ವಿಪರ್ಯಾಸವೆಂದರೆ ಸರ್ಕಾರವು ಎರಡೂ ನಿರ್ಣಯಗಳನ್ನು ಜನತೆಯ ಒತ್ತಡದಿಂದಲೇ ತೆಗೆದುಕೊಂಡಿದ್ದು. ಟೀಕೆಗಳೂ ಸಹ ಅದೇ ಜನತೆಯ ನಡುವಿನಿಂದಲೇ ಬಂದವು. ಆದರೆ ಪ್ರಜಾಪ್ರಭುತ್ವ ಹೇಗಿರುತ್ತದೆ ಎಂದರೆ ಗಂಭೀರವಾದ ತೀರ್ಮಾನದ ಸೇತುವೆ ಬಳಿಗೆ ಹೋಗುವುದಕ್ಕಿಂತ ಮುಂಚೆ ಚರ್ಚೆ ಮತ್ತು ವಿಮರ್ಶೆಯ ಆಳವಾದ ಕಣಿವೆಯೊಂದನ್ನು ದಾಟಬೇಕಾಗಿ ಬರುತ್ತದೆ.</p>
<p>ಇತ್ತ ಸಂಸತ್ತಿನ ಮೇಲೆ ದಾಳಿ ನಡೆದು ಒಂದು ವರ್ಷವಾದ ನಂತರ 2002ನೇ ಡಿಸೆಂಬರ್‍ನಲ್ಲಿ ಅಫಜಲ್‍ಗುರುಗೆ ಮರಣ ದಂಡನೆ ವಿಧಿಸಲಾಯಿತು. ಅದನ್ನು ಮತ್ತೆ ಹೈಕೋರ್ಟು ಮತ್ತು ಸುಪ್ರೀಂಕೋರ್ಟುಗಳು 2005ರ ಆಗಸ್ಟ್ 4ರಂದು ಖಾಯಂಗೊಳಿಸಿದವು. ಆತಂಕವಾದಿಗಳೊಡನೆ ಅಫಜಲ್‍ಗುರು ಸೇರಿಕೊಂಡು ಷಡ್ಯಂತ್ರ ರಚಿಸಿರುವ ಬಗ್ಗೆ ಸ್ಪಷ್ಟವಾದ ಸಾಕ್ಷ್ಯಗಳಿವೆ ಎಂದು ಸುಪ್ರೀಂಕೋರ್ಟ್ ತನ್ನ ತೀರ್ಪಿನಲ್ಲಿ ಹೇಳಿತು ಮತ್ತು ಪುನರ್ವಿಚಾರಣೆಯ ಮನವಿಯನ್ನು ತಿರಸ್ಕರಿಸಿತು. ಅಫಜಲ್‍ಗುರು ಅಲ್ಲದೆ ಶೌಕತ್‍ಹುಸೇನ್ ಮತ್ತು ಫ್ರೊಫೆಸರ್ ಗಿಲಾನಿಗೂ ಕೂಡ ಟ್ರಯಲ್ ಕೋರ್ಟ್ ಮರಣದಂಡನೆ ವಿಧಿಸಿತು. ಶೌಕತ್‍ಹುಸೇನನ ಹೆಂಡತಿಯಾದ ಅಫ್‍ಶಾಂಗುರು ಅಲಿಯಾಸ್ ನವಜೋತ್‍ಸಿಧೂಗೂ ಸಹ ಐದು ವರ್ಷದ ಜೈಲು ಶಿಕ್ಷೆ ವಿಧಿಸಿತು. ಆದರೆ ಉನ್ನತ ನ್ಯಾಯಾಲಯವು ಶೌಕತ್‍ಹುಸೇನನ ನೇಣು ಶಿಕ್ಷೆಯನ್ನು ಹತ್ತು ವರ್ಷಗಳ ಜೈಲು ಶಿಕ್ಷೆಯಾಗಿ ಬದಲಾಯಿಸಿತು ಮತ್ತು ಫ್ರೊಫೆಸರ್ ಗಿಲಾನಿ ಹಾಗೂ ಅಫ್‍ಶಾಂಗುರು ಇವರನ್ನು ಬಿಡುಗಡೆಗೊಳಿಸಿತು.</p>
<p>2006ರ ಅಕ್ಟೋಬರ್ 20ಕ್ಕೆ ಅಫ್‍ಜಲ್‍ಗುರುಗೆ ಗಲ್ಲು ಶಿಕ್ಷೆ ನಿಗದಿಯಾಯಿತು. ಆದರೆ ಇದರ ವಿರುದ್ಧವಾಗಿ ರಾಷ್ಟ್ರಪತಿಯವರ ಬಳಿ ದಯಾಭಿಕ್ಷೆಯ ಪತ್ರವೊಂದು ಬಂತು. ಯುಪಿಎ ಸರ್ಕಾರವು ಇದನ್ನು ವಿರೋಧಿಸಲಿಲ್ಲ. ಮರಣ ದಂಡನೆಯನ್ನು ಮುಂದೂಡಬೇಕಾಗಿ ಬಂತು. ಮತ್ತೆ 2011ರಲ್ಲಿ ಯುಪಿಎ ಸರ್ಕಾರವು ದಯಾಕೋರಿಕೆ ಪತ್ರವನ್ನು ತಿರಸ್ಕರಿಸಿ ರಾಷ್ಟ್ರಪತಿ ಪ್ರತಿಭಾ ಪಾಟೀಲರ ಬಳಿಗೆ ಮರಣ ದಂಡನೆಗೆ ಆಗ್ರಹಿಸಿ ಪತ್ರ ಬರೆಯಿತು. ಆದರೆ ರಾಷ್ಟ್ರಪತಿಯವರು ಯಾವುದೇ ತೀರ್ಮಾನ ಕೈಗೊಳ್ಳಲಿಲ್ಲ. ಇದನ್ನು ಕುರಿತೇ ಬಹಳ ದಿನ ರಾಜಕೀಯ ನಡೆಯಿತು.</p>
<p>ಮತ್ತೆ 2013ರ ಜನವರಿ 21ಕ್ಕೆ ಉತ್ತರ ಪ್ರದೇಶ ಸರ್ಕಾರದಲ್ಲಿ ಗೃಹಮಂತ್ರಿಗಳಾಗಿದ್ದ ಸುಶೀಲ್‍ಕುಮಾರ್ ಶಿಂಧೆಯವರು ರಾಷ್ಟ್ರಪತಿ ಪ್ರಣವ್‍ಮುಖರ್ಜಿಯವರಿಗೆ ಮತ್ತೊಂದು ಬೇಡಿಕೆಯಿಟ್ಟರು. ಫೆಬ್ರವರಿ 3ಕ್ಕೆ ರಾಷ್ಟ್ರಪತಿಯವರು ದಯಾಕೋರಿಕೆಯನ್ನು ತಳ್ಳಿಹಾಕಿದರು. ಫೆಬ್ರವರಿ ನಾಲ್ಕಕ್ಕೆ ಆತನಿಗೆ ಮರಣ ದಂಡನೆಯ ಆಜ್ಞೆಯಾಯಿತು. ಫೆಬ್ರವರಿ 11ರ ಬೆಳಗ್ಗೆ ಎಂಟು ಗಂಟೆಗೆ ತಿಹಾರ್ ಜೈಲಿನಲ್ಲಿ ಅಫಜಲ್‍ಗುರುವನ್ನು ಗಲ್ಲಿಗೇರಿಸಲಾಯಿತು. ಗಲ್ಲಿಗೇರಿಸುವಾಗ ಅವನ ಪರಿವಾರದವರು ಅಲ್ಲಿ ಹಾಜರಿರಲಿಲ್ಲ. ಏಕೆಂದರೆ ಗೃಹಸಚಿವಾಲಯದ ಪತ್ರವೂ ಸರಿಯಾದ ಸಮಯಕ್ಕೆ ಅವರಿಗೆ ತಲುಪಿರಲಿಲ್ಲ. ತಿಹಾರ್ ಜೈಲಿನಲ್ಲಿಯೇ ಅವನ ಹೆಣವನ್ನು ಮಣ್ಣು ಮಾಡಲಾಯಿತು.</p>
<p>ವಾಜಪೇಯಿಯವರು ತೆಗೆದುಕೊಂಡ ನಿರ್ಧಾರಗಳಿಗೆ ಎಲ್ಲರ ಒಪ್ಪಿಗೆಯಿರುತ್ತಿತ್ತು. ಜನತೆಯ ಇಂಗಿತದ ಕಡೆ ಗಮನ ನೀಡಲಾಗುತ್ತಿತ್ತು. ಇದೊಂದೇ ಕಾರಣದಿಂದ ಅವರು ಎಲ್ಲರಿಗಿಂತ ಹೆಸರುವಾಸಿಯಾದ ಪ್ರಧಾನಮಂತ್ರಿಗಳಲ್ಲಿ ಒಬ್ಬರೆಂಬುದರಲ್ಲಿ ಯಾವುದೇ ಸಂದೇಹವಿಲ್ಲ. ಈ ಕಾರಣದಿಂದ ಅನೇಕ ಸಲ ತಪ್ಪುಗಳಾದವು ಮತ್ತು ಅದರಿಂದ ನಷ್ಟವನ್ನು ಕೂಡ ದೇಶ ಅನುಭವಿಸಬೇಕಾಗಿ ಬಂತು. ಪ್ರಧಾನಮಂತ್ರಿ ಯಾವಾಗಲೂ ನಿರ್ಣಾಯಕ ಪಾತ್ರ ವಹಿಸಬೇಕಾಗಿ ಬರುತ್ತದೆ. ಅನೇಕ ಬಾರಿ ದೇಶದ ಹಿತಕ್ಕೋಸ್ಕರ ಜನಪ್ರಿಯವಲ್ಲದ ಹಾಗೂ ತಾತ್ಕಾಲಿಕವಾಗಿ ಜನರ ನಿಂದೆಗೆ ಈಡಾಗಬಹುದಾದ ನಿರ್ಣಯಗಳನ್ನು ಕೈಗೊಳ್ಳಬೇಕಾಗಿ ಬರುತ್ತದೆ. ಅದು ಸಂಘಟನೆಯ ತೀರ್ಮಾನವಾಗಿರಬಹುದು ಅಥವಾ ಸರ್ಕಾರದ ತೀರ್ಮಾನವಾಗಿದ್ದಿರಬಹುದು ಒಟ್ಟಿನಲ್ಲಿ ಅವರ ಅಧಿಕಾರದ ಶೈಲಿಯು ಎಲ್ಲರಿಗೂ ಪ್ರೀತಿಪಾತ್ರವಾದುದಾಗಿರುತ್ತಿತ್ತು. ಆದಾಗ್ಯೂ ಅವರು ಪರಮಾಣು ಪರೀಕ್ಷೆ ನಡೆಸುವ ತೀರ್ಮಾನವನ್ನು ಸ್ವತಃ ತಾವೇ ತೆಗೆದುಕೊಂಡರು. ಇದರಿಂದ ದೇಶಕ್ಕೆ ಹೊಸ ಶಕ್ತಿ ಬಂತು. ಇಷ್ಟಾದರೂ ಆ ಸಮಯದಲ್ಲಿ ವಾಜಪೇಯಿಯವರ ಈ ಕಾರ್ಯವನ್ನು ಪ್ರಪಂಚದಾದ್ಯಂತ ಜನ ಟೀಕಿಸಿದರು. ಆರ್ಥಿಕ ದಿಗ್ಬಂಧನಗಳು ಹೆಚ್ಚಿ ದೇಶವು ಆರ್ಥಿಕ ಸಂಕಟದಿಂದ ನರಳಬೇಕಾಗುತ್ತದೆ ಎಂದು ವಿಮರ್ಶಿಸಿದರು. ಅದೇ ರೀತಿ ಆಯಿತು. ಆದರೆ ವಾಜಪೇಯಿಯವರು ಈ ಸಂಕಟದಿಂದ ದೇಶವನ್ನು ಪಾರು ಮಾಡಿದರು. ಇದರಿಂದ ವಾಜಪೇಯಿಯವರ ಹಾಗೂ ದೇಶದ ಗೌರವ, ಸ್ಥಾನಮಾನ ಮತ್ತು ಶಕ್ತಿ ಹೆಚ್ಚಾದವು. ಆದರೆ ಕಂಧಾರ್ ವಿಮಾಣ ಅಪಹರಣದ ಸಮಯದಲ್ಲಿ ಎಲ್ಲರ ಅಭಿಪ್ರಾಯದಂತೆ ಮುನ್ನಡೆದ ಅವರ ನಡೆಯು ದುರ್ಬಲವಾದುದೆಂದು ಕರೆಸಿಕೊಂಡಿತು. ಇದರ ಪರಿಣಾಮವನ್ನು ದೇಶ ಎದುರಿಸಬೇಕಾಗಿ ಬಂತು. ಆದಾಗ್ಯೂ ವಾಜಪೇಯಿಯವರು ಅಪಹರಣದ ಸಂಕಟದ ಸಮಯದಲ್ಲಿ ರP್ಷÀಣಾ ಸಮಿತಿಯ ಕ್ಯಾಬಿನೆಟ್ ಸಭೆಗಳಲ್ಲಿ ಭಾಗವಹಿಸುತ್ತಿದ್ದರು. ಆದರೆ ನಿರ್ಣಾಯಕವಾದ ತೀರ್ಮಾನವನ್ನು ಅವರೆಂದೂ ತೆಗೆದುಕೊಳ್ಳಲೇ ಇಲ್ಲ. ಮನಸ್ಸು ಮಾಡಿದ್ದಿದ್ದರೆ ಆತಂಕವಾದಿಗಳನ್ನು ಎದುರಿಸಲು ಯಾವುದಾದರೂ ಕಠಿಣ ನಿರ್ಧಾರ ತೆಗೆದುಕೊಳ್ಳಬಹುದಿತ್ತು. ಸರ್ಕಾರ ಮತ್ತು ದೇಶವು ಆತಂಕವಾದಿಗಳೆದುರು ತಲೆ ಬಾಗಿಸದಿರಲು ಅಪೀಲು ಮಾಡಿಕೊಳ್ಳುತ್ತಿದ್ದರು. ಆದರೆ ವಾಜಪೇಯಿಯವರು ತಾವೇ ಜನರ ಒತ್ತಡಕ್ಕೆ ಮಣಿದರು. ವಾಜಪೇಯಿಯವರು ಪ್ರಧಾನಮಂತ್ರಿ ಸ್ಥಾನದಲ್ಲಿದ್ದುಕೊಂಡು ಆತಂಕವಾದಿಗಳನ್ನೆದುರಿಸಲು ಕಠೋರವಾದ ನಿರ್ಧಾರವನ್ನು ತೆಗೆದುಕೊಳ್ಳುವ ಬಗ್ಗೆ ತಮ್ಮ ಅಭಿಪ್ರಾಯವನ್ನು ಒಮ್ಮೆಯೂ ಹಂಚಿಕೊಳ್ಳಲಿಲ್ಲ. ಅವರೇನಾದರೂ ಈ ರೀತಿ ಕಠೋರ ನಿರ್ಧಾರ ತೆಗೆದುಕೊಂಡಿದ್ದಿದ್ದರೆ ಇತಿಹಾಸದಲ್ಲಿ ಅವರ ಸ್ಥಾನ ಇನ್ನೂ ಶಿಖರಕ್ಕೇರುತ್ತಿತ್ತು.</p>
<p>2001ರ ಡಿಸೆಂಬರ್ 13ರ ಸಂಸತ್ ಮೇಲಿನ ದಾಳಿಯ ನಂತರವೂ ಸಹ ವಾಜಪೇಯಿಯವರು ಬಹುಮತದ ಒತ್ತಡಕ್ಕೆ ಸಿಲುಕಿದರು. ದಾಳಿಯ ನಂತರ ಪಾಕೀಸ್ತಾನಕ್ಕೆ ಪಾಠ ಕಲಿಸಲು ಮೂರೂ ಸೇನೆಯ ಮುಖ್ಯಸ್ಥರು ಅಪ್ಪಣೆ ಬೇಡಿದ್ದರು. ಆಗ ಅವರಿಗೆ ಹಸಿರು ನಿಶಾನೆ ತೋರಿಸಲಿಲ್ಲ. ಆದರೆ ದೇಶದಾದ್ಯಂತ ಪಾಕೀಸ್ತಾನದ ವಿರುದ್ಧ ಭಾವನಾತ್ಮಕ ಆವೇಗ ಗೋಚರಿಸತೊಡಗಿದಾಗ ಹಾಗೂ ರಾಜಕೀಯ ಪಕ್ಷಗಳೂ ಕೂಡ ಸಂಸತ್ ಮೇಲಿನ ದಾಳಿಯನ್ನು ದೇಶದ ಮೇಲಿನ ದಾಳಿಯೆಂದು ಹೋಲಿಸಿದಾಗ ವಾಜಪೇಯಿಯವರು ದುಡುಕಿ ಗಡಿಯುದ್ದಕ್ಕೂ ಸೇನೆಯನ್ನು ಜಮಾವಣೆಗೊಳಿಸುವ ಆಜ್ಞೆ ಮಾಡಿದರು. ಆಜ್ಞೆಯಲ್ಲಿ ಎಷ್ಟು ದುಡುಕಿತ್ತೆಂದರೆ ವಿದೇಶಮಂತ್ರಿಗಳಾದ ಜಸವಂತ ಸಿಂಹರನ್ನು ಒಂದು ಮಾತೂ ಕೇಳಲಿಲ್ಲ. ಅವರು ಸ್ವತಃ ಓರ್ವ ಸೈನಿಕ ಆಗಿದ್ದರೂ ವಿದೇಶನೀತಿಯ ಜವಾಬ್ದಾರಿಯನ್ನು ಹೊತ್ತಿದ್ದರು. ಆ ಸಮಯದಲ್ಲಿ ವಾಜಪೇಯಿಯವರ ಸರ್ಕಾರದಲ್ಲಿ ರಕ್ಷಣಾ ತಜ್ಞರಾಗಲೀ ಅಥವಾ ವಿದೇಶ ನೀತಿಯಲ್ಲಿ ನೈಪುಣ್ಯತೆ ಪಡೆದವರಾಗಲೀ ಇರಲಿಲ್ಲ. ಇದರಿಂದ ಏನಾಯಿತೆಂದರೆ ಜನರ ಒತ್ತಡಕ್ಕೆ ಮಣಿದು ಯಾವುದೇ ತಯಾರಿ ಇಲ್ಲದೆ ಯುದ್ಧದ ಕಡೆ ಎಳೆದೊಯ್ಯಲಾಯಿತು. ಅಂತರರಾಷ್ಟ್ರೀಯ ಮಟ್ಟದಲ್ಲಿ ಒತ್ತಡವನ್ನು ಅನುಭವಿಸಬೇಕಾಗಿ ಬಂತು. ರಾಜಕೀಯವಾಗಿ ಅವಮಾನವಾಯಿತು. ಸೈನಿಕರನ್ನು ಗಡಿಯುದ್ದಕ್ಕೂ ಜಮಾವಣೆ ಮಾಡಿ, ಯುದ್ಧ ಮಾಡದೇ ವಾಪಸ್ಸು ಕರೆಸಿದ್ದು ಸೈನಿಕರ ಮೇಲೆ ಮನೋವೈಜ್ಞಾನಿಕ ಪ್ರಭಾವ ಬೀರಿತು.</p>
<p>ಪ್ರಧಾನಮಂತ್ರಿಯ ಸ್ಥಾನದಲ್ಲಿದ್ದುಕೊಂಡು ವಾಜಪೇಯಿಯವರು ಜನತೆಯ ಒತ್ತಡವನ್ನು ನಿಜವಾಗಿಯೂ ಅನೇಕಸಲ ಒಪ್ಪಿಕೊಂಡಿದ್ದಿರಬಹುದು, ಆದರೆ ಅವರು ಈ ತಪ್ಪುಗಳಿಂದ ಪಾಠ ಕಲಿತರು ಮತ್ತು ನೆರೆಯ ಪಾಕಿಸ್ತಾನದೊಡನೆ ಸಂಬಂದ ಸುಧಾರಿಸುವ ದಿಕ್ಕಿನಲ್ಲಿ ಹೆಜ್ಜೆಯಿಟ್ಟರು. ಪಾಕೀಸ್ತಾನದೊಂದಿಗಿನ ಸಂಬಂಧದ ಸುಧಾರಣೆ ಸಲುವಾಗಿ ಭಾರತದಲ್ಲಿ ಯಾವುದೇ ಬಿಸಿ ವಾತಾವರಣ ಕಾಣುವುದಿಲ್ಲ. ಕ್ರಿಕೆಟ್ಟಿರಲಿ ಅಥವಾ ಯುದ್ಧವಿರಲಿ ಭಾರತವು ಪಾಕೀಸ್ತಾನವನ್ನು ಸೋಲಿಸಲು ಮಾತ್ರ ಬಯಸುತ್ತದೆ. ಆದರೆ ವಾಜಪೇಯಿಯವರು ಈ ವಿಚಾರದಲ್ಲಿ ತಮ್ಮ ಸರ್ಕಾರದ ಸರ್ವಾನುಮತವನ್ನು ದಾಟಿ ಗೆಳೆತನಕ್ಕಾಗಿ ನಾಲ್ಕು ಹೆಜ್ಜೆ ಮುಂದಿಟ್ಟರು. 1998ರ ಮೇನಲ್ಲಿ ನಡೆದ ಭಾರತದ ಪರಮಾಣು ಪರೀಕ್ಷೆಗೆ ಉತ್ತರವಾಗಿ ಪಾಕೀಸ್ತಾನವೂ ಸಹ ಪರಮಾಣು ಪರೀಕ್ಷೆ ನಡೆಸಿತು. ಎರಡೂ ದೇಶಗಳ ನಡುವೆ ಯಾವುದೇ ಸಂದರ್ಭದಲ್ಲಿ ಏನು ಬೇಕಾದರೂ ಸಂಭವಿಸಬಹುದೇನೋ ಎಂಬಂತೆ ಆತಂಕ ಸೃಷ್ಟಿಯಾಯಿತು. ಇಂಥದ್ದರಲ್ಲಿ ವಾಜಪೇಯಿಯವರು ಪಾಕೀಸ್ತಾನಕ್ಕೆ ತೆರಳುವ ನಿರ್ಧಾರ ತೆಗೆದುಕೊಂಡರು. ಅದೂ ಬಸ್ಸಿನಲ್ಲಿ ಲಾಹೋರಿಗೆ ಹೋದರು. ರಾಜಕೀಯದ ದೃಷ್ಟಿಯಲ್ಲಿ ಈ ಪ್ರಯತ್ನಕ್ಕೆ ತುಂಬಾ ಶಹಬ್ಬಾಸ್‍ಗಿರಿ ಸಿಕ್ಕಿತು. ಇದಾದ ನಂತರ ಕಾರ್ಗಿಲ್ ಯುದ್ಧ ನಡೆಯಿತು. ಕಂಧಾರ್ ಘಟನೆ ಜರುಗಿತು. ಆಮೇಲೆ ಸಂಸತ್ತಿನ ಮೇಲೆ ದಾಳಿಯಾಯಿತು. ಆದರೆ ವಾಜಪೇಯಿಯವರು ಕಾರ್ಗಿಲ್ ಕದನದ ಮುಖ್ಯ ಕಾರಣಕರ್ತರಾದ ಜನರಲ್ ಪರ್ವೇಜ್  ಮುಶರ್ರಫ್‍ರನ್ನು ಆಗ್ರಾಕ್ಕೆ ಕರೆದು ಎಲ್ಲರನ್ನೂ ಚಕಿತಗೊಳಿಸಿದರು. ಆಗ್ರಾ ಸಮಿಟ್ ಫೇಲ್ ಆಯಿತು. ಆದರೆ ವಾಜಪೇಯಿಯವರು ಸೋಲೊಪ್ಪಲಿಲ್ಲ. ಕೊನೆಯಲ್ಲಿ ಪಾಕೀಸ್ತಾನವು ಸಾರ್ಕ್ ಸಮಿಟ್‍ನಲ್ಲಿ ಭಾರತದ ದಾರಿಯನ್ನೇ ಹಿಡಿದು ಮುಂದೆ ಹೋಗಬೇಕಾಯಿತು. ಅದೇ ದಾರಿಯಲ್ಲಿ ಎರಡೂ ದೇಶಗಳು ಇಂದಿಗೂ ನಡೆಯುತ್ತಾ ಬಂದಿವೆ.</p>
</section>
</section>
<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title"><span class="num">ಅಧ್ಯಾಯ 9</span> ಪಾಕೀಸ್ತಾನದೊಂದಿಗೆ ನಂಟು</h1>
<p class="text-center">ಭಾರತ ಪಾಕೀಸ್ತಾನ ನೆರೆಹೊರೆಯವರು<br /> ಜೊತೆ ಜೊತೆಯಲೆ ಬಾಳಬೇಕು<br /> ಪ್ರೀತಿಯಿರಲಿ ಅಥವಾ ಯುದ್ಧವಿರಲಿ<br /> ಇಬ್ಬರೂ ಸಹಿಸಬೇಕು<br /> ಬಾಂಬು ರಷ್ಯದ್ದಿರಲಿ ಇಲ್ಲ ಅಮೇರಿಕಾದ್ದಿರಲಿ<br /> ಒಂದೇ ರಕ್ತ ಹರಿಸಬೇಕು<br /> ನಮಗಾದುದು ನಮ್ಮ ಮಕ್ಕಳಿಗೂ ಆಗಬೇಕೇನು?<br /> ನಡೆಯಲು ಬಿಡೆವು ಯುದ್ಧವನು</p>
<p>ನಾನೊಮ್ಮೆ ಮಾಜಿ ಪ್ರಧಾನಮಂತ್ರಿಗಳಾದ ಇಂದ್ರಕುಮಾರ್ ಗುಜ್ರಾಲರ ಸಂದರ್ಶನ ನಡೆಸುತ್ತಿದ್ದೆ. ಗುಜ್ರಾಲ್ ಸಾಹೇಬರಿಗೆ ಪಾಕೀಸ್ತಾನದೊಡನೆ ತುಂಬಾ ನಂಟಿತ್ತು. ಅವರು ಭಾರತ ಮತ್ತು ಪಾಕೀಸ್ತಾನದ ನಡುವೆ ಸಂಬಂಧ ಸುಧಾರಿಸುವ ಪ್ರಯತ್ನದಲ್ಲಿ ತೊಡಗಿಕೊಂಡಿದ್ದವರು. ಗುಜ್ರಾಲರನ್ನು ನಾನು ಕೇಳಿದೆ, 'ಎರಡೂ ದೇಶಗಳ ನಡುವಿನ ನಂಟು ಸುಧಾರಿಸುವುದು ಹೇಗೆ....? ಇಕ್ಕೆಡೆಗಳ ಮಾತುಕತೆಯಿಂದ ಅಥವಾ ಪ್ರಯತ್ನದಿಂದ ಲಾಭವಾಗುವುದೋ ಇಲ್ಲವೋ....?'</p>
<p>ಗುಜ್ರಾಲರು ಹೇಳಿದರು, 'ಈ ರೀತಿ ನನಗನ್ನಿಸುತ್ತಿಲ್ಲ. ಏಕೆಂದರೆ ಎರಡೂ ಕಡೆಯ ವ್ಯವಹಾರದಲ್ಲೇ ದೋಷವಿದೆ. ಎರಡೂ ಕಡೆಯ ಪ್ರಯತ್ನ ಎಂದರೆ ಅದು ಬಿಸಿನೆಸ್ ಆಗುತ್ತದೆ. ಅದರಲ್ಲಿ ಎರಡೂ ಕಡೆಯ ಲಾಭದ ಮಾತಿದೆ. ಆದರೆ ಪ್ರೇಮ ಒಮ್ಮುಖವಾಗಿರುತ್ತದೆ. ಅದರಲ್ಲಿ ಮತ್ತೊಬ್ಬರಿಂದ ಏನನ್ನೂ ಬಯಸಲಾಗುವುದಿಲ್ಲ. ಹೀಗೆ ಒಮ್ಮೆ ಪ್ರೀತಿಯಿಂದ ನೋಡಬೇಕಾಗಿದೆ. ಬಹುಶಃ ಇದರಿಂದ ಅನುಕೂಲವಾಗಬಹುದು.'</p>
<p>ಗುಜ್ರಾಲರ ಈ ವಿಚಾರಕ್ಕೆ ಸಂಬಂಧಿಸಿದಂತೆ ವಾಜಪೇಯಿಯವರ ಹತ್ತಿರ ಯಾವತ್ತಾದರೂ ಮಾತಾಡಲಾಗಿತ್ತೋ ಇಲ್ಲವೋ..... ಮಾಹಿತಿಯಿಲ್ಲ. ನಿಸ್ಸಂದೇಹವಾಗಿ ವಾಜಪೇಯಿಯವರು ಭಾರತ - ಪಾಕೀಸ್ತಾನಗಳ ಮಧ್ಯೆ ಸಂಬಂಧವನ್ನು ಸುಗಮಗೊಳಿಸುವ ಸಾಕಷ್ಟು ಪ್ರಯತ್ನ ಮಾಡಿದರು. ಗುಜ್ರಾಲರ ಮಾತಿನಂತೆ ಪ್ರೇಮಪೂರ್ವಕವಾಗಿ ಈ ಪ್ರಾರಂಭವನ್ನು ಅವರು ತಾವು ಪ್ರಧಾನಿಯಾಗುವುದಕ್ಕಿಂತ ಮುಂಚೆಯೇ ಅಂದರೆ ಸರಿ ಸುಮಾರು ಎರಡು ದಶಕಗಳ ಹಿಂದೆಯೇ ಮಾಡಿದ್ದರು.</p>
<p>1977ರಲ್ಲಿ ವಾಜಪೇಯಿಯವರು ಮೊರಾರ್ಜಿ ದೇಸಾಯಿಯವರ ಸರ್ಕಾರದಲ್ಲಿ ವಿದೇಶಾಂಗ ಮಂತ್ರಿಯಾಗಿದ್ದಾಗ ಪಾಕೀಸ್ತಾನಕ್ಕಾಗಿ ವೀಸಾವನ್ನು ಸುಲಭಗೊಳಿಸುವ ಕೆಲಸ ಮಾಡಿದರು. ಆಗ ಮುಂಬಯಿಯಲ್ಲಿ ವಾಣಿಜ್ಯ ದೂತಾವಾಸವನ್ನು ತೆರೆಯಲಾಯಿತು. ವಾಜಪೇಯಿಯವರೇನೋ ವಿದೇಶಾಂಗ ಮಂತ್ರಿಯಾಗಿದ್ದರು. ಆಗ ಜನತಾ ಪಾರ್ಟಿಯ ಸರ್ಕಾರಕ್ಕೋಸ್ಕರ ವಿದೇಶನೀತಿಯ ಹೊಸ ನಕ್ಷೆಯೊಂದನ್ನು ರೂಪಿಸಲಾಗುತ್ತಿತ್ತು. ಈ ಸರ್ಕಾರವು ಗಾಂಧೀಜಿಯವರ ಮೂಲ ಆದರ್ಶಗಳ ಹಾದಿಯಲ್ಲಿ ವಿದೇಶೀ ನೀತಿಯನ್ನು ಕೊಂಡೊಯ್ಯುತ್ತದೆ ಎಂದು ಈ ಕರಡು ಯೋಜನೆಯಲ್ಲಿ ವಿದೇಶೀ ಸಚಿವಾಲಯದ ಆಫೀಸರುಗಳು ಬರೆದರು. ಈ ಯೋಜನಾ ಪತ್ರದ ಕರಡನ್ನು ನೋಡಿದ ವಾಜಪೇಯಿಯವರು ಇದರಲ್ಲಿ ಒಂದು ಬದಲಾವಣೆಯನ್ನು ಮಾಡಿ, ತಮ್ಮ ಸರ್ಕಾರವು ಗಾಂಧೀಜಿಯವರ ಮತ್ತು ನೆಹರೂರವರ ಆದರ್ಶಗಳಿಗನುಗುಣವಾಗಿ ವಿದೇಶೀನೀತಿಯನ್ನು ಮುನ್ನಡೆಸುತ್ತದೆ ಎಂದು ಜೋಡಿಸಿದರು. ಅಂದರೆ ವಾಜಪೇಯಿಯವರು ಇದರಲ್ಲಿ ಮಾಜಿ ಪ್ರಧಾನಿಗಳಾದ ನೆಹರೂರವರ ಹೆಸರನ್ನು ಸಹ ಸೇರಿಸಿದರು. ವಿದೇಶೀ ನೀತಿ ವಿಚಾರದಲ್ಲಿ ನೆಹರೂರವರಿಗೆ ಸಂಬಂಧಿಸಿದಂತೆ ಅಥವಾ ಅವರ ನೀತಿಗಳಿಗೆ ಸಂಬಂಧಿಸಿದಂತೆ ಭಿನ್ನಾಭಿಪ್ರಾಯವಿರಲಿಲ್ಲ ಎಂದು ಹೇಳುವಂತಿರಲಿಲ್ಲ. ಆದರೆ ವಾಜಪೇಯಿಯವರು ನೆಹರೂರವರ ಬಗ್ಗೆ ಗೌರವ ಹೊಂದಿದ್ದರು. ಮತ್ತು ಸಂಸದೀಯ ಪರಂಪರೆಗಳಿಗೆ ತುಂಬಾ ಪ್ರಾಧಾನ್ಯತೆ ನೀಡುತ್ತಿದ್ದರು. ವಾಜಪೇಯಿಯವರು ಹೇಳಿದರು, 'ಹೊಸ ಸರ್ಕಾರ ಬಂದಿದೆ. ಆದರೆ ಮೂಲ ಆಧಾರವಾಗಲೀ ಮತ್ತು ಆದರ್ಶವಾಗಲೀ ಬದಲಾಗುವುದಿಲ್ಲ.' ಈ ರೀತಿ ತನ್ನ ವಿರೋಧ ಪಕ್ಷದ ಕುರಿತು ಹೇಳುವಂತಹ ಧೈರ್ಯ ಬೇರೆ ಯಾವ ರಾಜಕಾರಣಿ ನಾಯಕನಿಗಿದೆ?</p>
<p>1978ರಲ್ಲಿ ವಿದೇಶಾಂಗ ಮಂತ್ರಿಯಾಗಿ ವಾಜಪೇಯಿಯವರು ಪಾಕೀಸ್ತಾನಕ್ಕೆ ಹೋದಾಗ ಭಾರತದಲ್ಲಿ ಅದಕ್ಕೆ ವಿರೋಧ ವ್ಯಕ್ತವಾಗುತ್ತಿತ್ತು. ಎಷ್ಟು ವಿರೋಧ ವ್ಯಕ್ತವಾಯಿತೆಂದರೆ ಪಾಕೀಸ್ತಾನದಲ್ಲಿರುವ ಭಾರತದ ಉನ್ನತ ಮಟ್ಟದ ಆಯುಕ್ತರ ಕಾರ್ಯಾಲಯಕ್ಕೂ ಕೂಡ ವಾಸ್ತವದಲ್ಲಿ ಈ ಪ್ರವಾಸದ ಅವಶ್ಯಕತೆಯಿರಲಿಲ್ಲ ಎನ್ನಿಸುತ್ತಿತ್ತು. ಆದರೆ ವಾಜಪೇಯಿಯವರ ನೋಟವೇ ಬೇರೆಯಾಗಿತ್ತು. ಪಾಕೀಸ್ತಾನವು ಪಂಜಾಬಿನಲ್ಲಿ ಗಲಭೆ ಸೃಷ್ಟಿಸುತ್ತಿದೆ ಮತ್ತು ಪಾಕೀಸ್ತಾನಕ್ಕೆ ತೆರಳುತ್ತಿರುವ ಸಿಖ್ ಯಾತ್ರಿಕರಿಗೆ ಅದು ಭಾರತದ ವಿರುದ್ಧ ಎತ್ತಿ ಕಟ್ಟುತ್ತಿದೆ ಎಂದು ಉನ್ನತ ಆಯೋಗದ ಕಾರ್ಯಾಲಯವು ಭಾವಿಸಿತ್ತು. ಈ ಎಲ್ಲ ಪ್ರಯತ್ನಗಳು ಜನರಲ್ ಜಿಯಾ ಉಲ್ ಹಕ್‍ರ ಅಭಿಲಾಷೆಯಂತೆ ನಡೆಯುತ್ತಿದೆ ಎಂದು ನಂಬಲಾಗುತ್ತಿತ್ತು. ಆದರೆ ನಾವು ಸಂಬಂಧ ಸುಧಾರಿಸಲು ಕೇವಲ ಪ್ರಯತ್ನ ಮಾಡಿದರಷ್ಟೇ ಸಾಲದು ಬದಲಾಗಿ ಸ್ಥಾಯಿ ರೂಪವಾಗಿ ಯಾವುದಾದರೂ ಪರಿಹಾರ ಹುಡುಕಬೇಕು ಎಂದು ವಾಜಪೇಯಿ ನಂಬಿದ್ದರು. ಆಗ ಪಾಕೀಸ್ತಾನದ ಪತ್ರಿಕೆಗಳಲ್ಲೂ ಸಹ ಭಾರತದ ವಿರುದ್ಧವಾಗಿ ಮನಸೋ ಇಚ್ಛೆ ದುಷ್ಪ್ರಚಾರ ನಡೆಯುತ್ತಾ ಇತ್ತು.</p>
<p>ಭಾರತ ಮತ್ತು ಪಾಕೀಸ್ತಾನದ ನಡುವಿನ ಸಂಬಂಧದ ಸುಧಾರಣೆಗಾಗಿ ನಡೆದ ಇದೇ ಪ್ರಯತ್ನದಲ್ಲಿ ವಾಜಪೇಯಿಯವರು ಬೊಂಬಾಯಿಯಲ್ಲಿ ವಾಣಿಜ್ಯ ರಾಯಭಾರಿ ಕೇಂದ್ರವೊಂದನ್ನು ತೆರೆದರು. ಎರಡೂ ದೇಶಗಳಲ್ಲಿ ವಾಸಿಸಿರುವ ಸಂಬಂಧಿಕರುಗಳಿಗೆ ಪರಸ್ಪರ ಸಂಧಿಸಲು ಅವಕಾಶ ಮಾಡಿಕೊಡಬೇಕು ಎಂಬುದು ವಾಜಪೇಯಿಯವರ ಇಂಗಿತವಾಗಿತ್ತು. ಎರಡೂ ದೇಶಗಳ ನಡುವೆ ಮದುವೆಗಳೂ ಜರುಗುತ್ತಿದ್ದವು. ವಾಣಿಜ್ಯ ದೂತಾವಾಸ ತೆರೆದ ವರ್ಷದಲ್ಲಿ ಮೂರು ಲಕ್ಷ ವೀಸಾಗಳನ್ನು ವಿತರಿಸಲಾಗಿತ್ತು.</p>
<p>ವಿದೇಶೀನೀತಿ ಮತ್ತು ನೆರೆಹೊರೆಯ ದೇಶಗಳೊಡನೆ ಅದರಲ್ಲೂ ಪಾಕೀಸ್ತಾನದೊಡನೆ ಉತ್ತಮ ಸಂಬಂಧ ಹೊಂದುವುದು ವಾಜಪೇಯಿಯವರ ಮೊದಲ ಆದ್ಯತೆಯಾಗಿತ್ತು ಎಂದು ಪಾಕೀಸ್ತಾನದಲ್ಲಿ ಭಾರತದ ಹೈಕಮೀಷನರ್ ಆಗಿದ್ದ ಮತ್ತು ವಿದೇಶಾಂಗ ಸೇವೆಗಳ ಆಫೀಸರ್ ಆಗಿದ್ದ ಜಿ. ಪಾರ್ಥಸಾರಥಿಯವರು ತಿಳಿಸುತ್ತಾ ಮತ್ತೊಂದು ವಿಚಾರದೆಡೆ ಗಮನ ಹರಿಸುತ್ತಾರೆ, ಅದೆಂದರೆ 'ಎರಡೂ ದೇಶಗಳ ನಡುವೆ ಉತ್ತಮ ಬಾಂಧವ್ಯ ಮೂಡಬೇಕಾದರೆ ರಾಜಕೀಯ ರಣನೀತಿ ಮತ್ತು ಇಚ್ಛಾಶಕ್ತಿ ಎರಡೂ ಬೇಕು. ಇವನ್ನು ಕೇವಲ ಒಬ್ಬ ರಾಜಕೀಯ ನಾಯಕ ಮಾಡಬಲ್ಲ. ಇದು ಯಾವುದೇ ಆಫೀಸರ್ ಕೈಯಲ್ಲಿ ಸಾಧ್ಯವಿಲ್ಲ. ನೀತಿ ನಿಯಮಗಳನ್ನು ಚಾಲ್ತಿಗೆ ತರಲು ಆಫೀಸರ್ ಸಹಾಯ ಮಾಡಬಲ್ಲ ಅಷ್ಟೆ. ವಾಜಪೇಯಿಯವರಲ್ಲಿ ರಾಜಕಾರಣದ ಅರಿವು ಮತ್ತು ಇಚ್ಛಾ ಶಕ್ತಿ ಎರಡೂ ಇದ್ದವು.'</p>
<p>ವಾಜಪೇಯಿಯರ ಆಪ್ತರಾಗಿದ್ದ ಸುಧೀಂದ್ರ ಕುಲಕರ್ಣಿ ಹೀಗೆ ಹೇಳುತ್ತಾರೆ, 'ಮೊರಾರ್ಜಿ ದೇಸಾಯಿ ಸರ್ಕಾರದಲ್ಲಿ ವಿದೇಶಾಂಗ ಕಾರ್ಯದರ್ಶಿಯಾಗಿದ್ದ ಜಗತ್‍ಸಿಂಹ ಮೆಹ್ತಾರು ಪ್ರಧಾನಿಗಳನ್ನು ಭೇಟಿ ಮಾಡಲು ಆಗಾಗ ಪ್ರಧಾನಮಂತ್ರಿ ಕಛೇರಿಗೆ ಬರುತ್ತಿದ್ದರು. ವಾಜಪೇಯಿಯವರು ವಿದೇಶಾಂಗ ಮಂತ್ರಿಯಾದಾಗ ಮಾಧ್ಯಮದಲ್ಲಿ ಮತ್ತು ಜನಗಳಲ್ಲಿ ಜನಸಂಘದವರೊಬ್ಬರ ಪ್ರವೇಶದಿಂದ ಅನಾಹುತಗಳು ಸಂಭವಿಸಬಹುದೆಂಬ ಸಂದೇಹವಿತ್ತು ಎಂದು ಮೆಹ್ತಾರವರು ವಾಜಪೇಯಿಯವರಿಗೆ ಹೇಳಿದರು. 1971ರ ಯುದ್ಧದ ನಂತರ ಪಾಕೀಸ್ತಾನದೊಂದಿಗಿನ ನಂಟು ಹಳಸಿತ್ತು. ಜನಸಂಘದವರೊಬ್ಬರನ್ನು ವಿದೇಶ ಮಂತ್ರಿಸ್ಥಾನದಲ್ಲಿ ಕೂಡಿಸಿರುವುದನ್ನು ಪಾಕೀಸ್ತಾನದ ಜನತೆ ಕೂಡ ಸಂಶಯದ ಕಣ್ಣುಗಳಿಂದ ನೋಡುತ್ತಿತ್ತು.'</p>
<p>ವಾಜಪೇಯಿಯವರು ವಿದೇಶಾಂಗ ಮಂತ್ರಿಯಾದಾಗ ಮೊದಲ ಬಾರಿ 1978ರಲ್ಲಿ ಪಾಕೀಸ್ತಾನಕ್ಕೆ ಹೋದಾಗ ತಮ್ಮ ಮೊದಲ ಪ್ರೆಸ್ ಕಾನ್ಫರೆನ್ಸ್‍ನ ಆರಂಭವನ್ನು ಹೀಗೆ ಮಾಡಿದ್ದರು, 'ಪಾಕೀಸ್ತಾನ ವಿರೋಧಿಯೊಬ್ಬ ಹಾಗೂ ಅಖಂಡ ಭಾರತದ ಪ್ರತಿಪಾದಕನೊಬ್ಬನು ಬಂದಿರಬಹುದೆಂದು ತಾವೆಲ್ಲ ಅಂದುಕೊಳ್ಳುತ್ತಿರಬಹುದು, ಆದರೆ ನಾನು ಶಾಂತಿದೂತನಾಗಿ ಪರಸ್ಪರ ಒಬ್ಬರನ್ನೊಬ್ಬರು ಅರಿಯುವಂತೆ ತಿಳಿಹೇಳಲು ಬಂದಿದ್ದೇನೆ. ನಮ್ಮೆರಡೂ ದೇಶಗಳು ಜೊತೆಜೊತೆಯಲಿ ಇರಬೇಕು.' ಈ ಒಂದು ಪ್ರೆಸ್ ಕಾನ್ಫರೆನ್ಸ್‍ನಿಂದ ಪಾಕೀಸ್ತಾನದಲ್ಲಿ ಅವರ ವರ್ಚಸ್ಸೇ ಬದಲಾಯಿತು. ಆ ಸಮಯದಲ್ಲಿ ವಾಜಪೇಯಿಯವರು ವೀಸಾದ ನಿರ್ಬಂಧಗಳನ್ನು ಕಡಿಮೆಗೊಳಿಸಿದರು. ಈ ಪ್ರಯತ್ನದಿಂದ ಅವರು ಪಾಕೀಸ್ತಾನದವರಷ್ಟೇ ಅಲ್ಲ ಭಾರತದ ಮುಸಲ್ಮಾನರನ್ನೂ ಪ್ರಭಾವಿತಗೊಳಿಸಿದರು.</p>
<p>ಬಿಜೆಪಿ ನಾಯಕರಾದ ಲಾಲ್‍ಜೀ ಟಂಡನ್‍ರವರು ಹೇಳುವಂತೆ, '1977ರಲ್ಲಿ ವಿದೇಶಾಂಗ ಮಂತ್ರಿಯಾಗಿ ವಾಜಪೇಯಿಯವರು ಪಾಕೀಸ್ತಾನದಲ್ಲೂ ತುಂಬಾ ಜನಪ್ರಿಯರಾಗಿದ್ದರು. 1980ರಲ್ಲಿ ಸರ್ಕಾರ ಬಿದ್ದು ಹೋಗಿತ್ತು. ವಾಜಪೇಯಿಯವರು ತಮ್ಮ ನಿವಾಸದಲ್ಲಿ ಚಹಾ ಕುಡಿಯುತ್ತಿದ್ದರು. ಆಗ ಪಾಕೀಸ್ತಾನದ ಹೈಕಮೀಷನರ್ ಅಬ್ದುಲ್‍ಸತ್ತಾರ್ ಅಲ್ಲಿಗೆ ಬಂದರು. ವಾಜಪೇಯಿಯವರಿಗೆ ಒಂದು ಗಿಫ್ಟ್ ಪ್ಯಾಕೆಟ್ ನೀಡಿದರು. ವಾಜಪೇಯಿ ಸಾಹೇಬರೇ ತಾವು ಪಾಕೀಸ್ತಾನದಲ್ಲಿ ಎಷ್ಟೊಂದು ಜನಪ್ರಿಯರಾಗಿದ್ದೀರಿ ಎಂದರೆ ಅಲ್ಲೇನಾದರೂ ತಾವು ಚುನಾವಣೆಯಲ್ಲಿ ನಿಂತರೆ ಉಳಿದ ಉಮೇದುವಾರರ ಠೇವಣಿಯೂ ಹೊರಟು ಹೋಗುತ್ತದೆ ಎಂದು ಹೇಳಿದರು. ಈ ಉಡುಗೊರೆಯನ್ನು ಜನರಲ್ ಜಿಯಾ ಉಲ್‍ಹಕ್‍ರವರು ಕಳುಹಿಸಿದ್ದಾರೆ ಎಂದರು. ಪ್ಯಾಕೆಟ್‍ನಲ್ಲಿ ಒಂದು ಪಠಾಣೀ ಸೂಟಿತ್ತು. ವಾಜಪೇಯಿಯವರು ಪ್ಯಾಕೆಟ್ಟನ್ನು ಒಳಗೆ ತೆಗೆದುಕೊಂಡು ಹೋದರು. ಕೆಲ ಹೊತ್ತಿನಲ್ಲೇ ಆ ಸೂಟನ್ನು ಧರಿಸಿ ಈಚೆ ಬಂದರು. ನಾನು ಉಡುಗೊರೆಯನ್ನು ಧರಿಸಿದೆ ಎಂದು ಅವರಿಗೆ ಹೇಳಿಬಿಡಿ ಎಂದು ಹೈ ಕಮೀಷನರ್‍ಗೆ ಹೇಳಿದರು. ಅಬ್ದುಲ್ ಸತ್ತಾರರು 1999 ರಿಂದ 2002ರವರೆಗೆ ಪಾಕೀಸ್ತಾನದ ವಿದೇಶಾಂಗ ಮಂತ್ರಿಯಾಗಿದ್ದರು. ವಿದೇಶಾಂಗ ಸೇವೆಗಳ ಆಫೀಸರ್ ಆಗಿದ್ದ ಅಬ್ದುಲ್ ಸತ್ತಾರರು ಶೀಮ್ಲಾ ಒಪ್ಪಂದ ಹಾಗೂ ಪರಮಾಣು ವಿವಾದದ ಬಗ್ಗೆ ಭಾರತ ಮತ್ತು ಪಾಕೀಸ್ತಾನದ ಮಧ್ಯೆ ನಡೆದ ಮಾತುಕತೆಯಲ್ಲಿ ಮುಖ್ಯ ಪಾತ್ರ ವಹಿಸಿದ್ದರು.</p>
<p>ವಾಜಪೇಯಿಯವರನ್ನು ಸಂಘಪರಿವಾರ ಮತ್ತು ಬಿಜೆಪಿ-ಜನಸಂಘದ ನಿಷ್ಠರಿಂದ ಪ್ರತ್ಯೇಕವಾಗಿ ಕಾಣಿಸುವ, ಅವರನ್ನು ಜಗತ್ತಿನಾದ್ಯಂತ ಲೋಕಪ್ರಿಯಗೊಳಿಸಿದ ಕೆಲವು ಸಂಗತಿಗಳಿವೆ. ಇವುಗಳಲ್ಲಿ ಪಾಕೀಸ್ತಾನದ ವಿಚಾರವಾಗಿ ವಾಜಪೇಯಿಯವರ ವರ್ತನೆಯೊಂದು ಬಹಳ ಮುಖ್ಯವಾಗಿದೆ. ಅಖಂಡ ಭಾರತದ ಮಾತಾಡುವ ಪಾರ್ಟಿಯಲ್ಲಿ ಪಾಕೀಸ್ತಾನದೊಂದಿಗೆ ಸ್ನೇಹದ ಕೈ ಚಾಚುವುದು ಬಹಳ ಕಷ್ಟದ ಕೆಲಸವಾಗಿದೆ. ಆದರೆ ವಾಜಪೇಯಿಯವರು ಅದನ್ನು ಮಾಡಿ ತೋರಿಸಿದರು. ಈ ಕಾರ್ಯವು 1999ರ ಲಾಹೋರ್‍ಯಾತ್ರೆಗಿಂತ 20 ವರ್ಷ ಮುಂಚೆ ನಡೆದಿತ್ತು.</p>
<p>ಪ್ರಧಾನಮಂತ್ರಿಯಾದ ಮೇಲೆ ವಾಜಪೇಯಿಯವರು 1999ರಲ್ಲಿ ಪಾಕೀಸ್ತಾನಕ್ಕೆ ಹೋದರು. ಆಗಲೂ ಬಹಳಷ್ಟು ಮಂದಿ ಇಷ್ಟು ಬೇಗ ಪಾಕೀಸ್ತಾನಕ್ಕೆ ಏಕೆ ಹೋದರು? ಎಂದು ಟೀಕಿಸಿದರು. ವಾಜಪೇಯಿಯವರು ತಮ್ಮ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್‍ಮಿಶ್ರರನ್ನು ಬಹಳ ನಂಬಿದ್ದರು. ಪರಮಾಣು ಪರೀಕ್ಷೆಯ ನಂತರ ಉದ್ಭವಿಸಿರುವ ಕಲುಷಿತ ವಾತಾವರಣವನ್ನು ತಿಳಿಗೊಳಿಸಲು ಎರಡೂ ದೇಶಗಳ ಹಿತ ದೃಷ್ಟಿಯಿಂದ ಪಾಕೀಸ್ತಾನಕ್ಕೆ ಹೋಗಲೇಬೇಕು ಎಂಬುದು ಬ್ರಜೇಶರ ಅಭಿಪ್ರಾಯವಾಗಿತ್ತು. ಪರಮಾಣು ಪರೀಕ್ಷೆ ನಡೆಸುತ್ತಿದ್ದಂತೆಯೇ 1999ರ ಜೂನ್ 6ರಂದು ಸಂಯುಕ್ತರಾಷ್ಟ್ರ ಸಂಘದ ರಕ್ಷಣಾ ಪರಿಷತ್ತು ಇನ್ನು ಪರಮಾಣು ಪರೀಕ್ಷೆ ನಡೆಸಕೂಡದೆಂದು ಭಾರತ ಮತ್ತು ಪಾಕೀಸ್ತಾನದ ವಿರುದ್ಧ, ಸಂಖ್ಯೆ 1172ರ ಗೊತ್ತುವಳಿಯೊಂದನ್ನು ಪಾಸು ಮಾಡಿತು. ಅದರಲ್ಲಿ ಎರಡೂ ದೇಶಗಳು ನಡೆಸಿದ ಪರಮಾಣು ಪರೀಕ್ಷೆಯನ್ನು ಕಠಿಣವಾಗಿ ಖಂಡಿಸಲಾಗಿತ್ತು. ಬಹುಶಃ ಈ ಒತ್ತಡದಿಂದಲಾದರೂ ಭಾರತವು ಪಾಕೀಸ್ತಾನದೊಂದಿಗೆ ಯಾವುದಾದರೂ ಒಪ್ಪಂದ ಮಾಡಿಕೊಳ್ಳಬಹುದೆಂಬುದು ಅಮೇರಿಕಾದ ಅಧ್ಯP್ಷÀರಾದÀ ಬಿಲ್ ಕ್ಲಿಂಟನರ ರಣನೀತಿಯಾಗಿತ್ತು. ಭಾರತವು ತನ್ನ ಶೋಭೆಯನ್ನು ಹೆಚ್ಚಿಸಿಕೊಳ್ಳಲು ಪಾಕೀಸ್ತಾನದೊಡನೆ ಉತ್ತಮ ಬಾಂಧವ್ಯ ಸಾಧಿಸುವುದಷ್ಟೇ ಅಲ್ಲದೆ ಆ ದಿಕ್ಕಿನಲ್ಲೂ ಹೊಸ ಬದಲಾವಣೆ ಕೂಡ ಮಾಡಬೇಕಾಗಿ ಬರುತ್ತದೆ ಎಂದು ವಾಜಪೇಯಿಯವರು ಅರಿತಿದ್ದರು. ನಮಗೆ ಶೀಮ್ಲಾ ಒಪ್ಪಂದವನ್ನು ಮುಂದುವರೆಸಬೇಕೆಂಬ ಅಪೇಕ್ಷೆಯಿಲ್ಲ. ಶೀಮ್ಲಾ ಒಪ್ಪಂದವನ್ನು ಕಡೆಗಣಿಸಿ ಮುಂದುವರೆಯುವುದು ಅಸಂಭವವಾಗಿದ್ದರೂ ಅದರ ಬಗ್ಗೆ ಮಾತಾಡುವುದೇ ಬೇಡ ಎಂದು ಜಸವಂತ ಸಿಂಹರು ತಮ್ಮ ಸಚಿವಾಲಯದ ಆಫೀಸರುಗಳೊಡನೆ ಚರ್ಚೆ ಮಾಡುತ್ತಿದ್ದರು.</p>
<p>1972ರಲ್ಲಿ ಭಾರತ ಮತ್ತು ಪಾಕೀಸ್ತಾನದ ನಡುವೆ ಆದ ಶೀಮ್ಲಾ ಒಪ್ಪಂದದಂತೆ ಎರಡೂ ದೇಶಗಳು ಉಪ ಮಹಾದ್ವೀಪದಲ್ಲಿ ಸ್ಥಿರ ಸ್ನೇಹಕ್ಕಾಗಿ ದುಡಿಯೋಣ ಮತ್ತು ಎರಡೂ ದೇಶಗಳು ಎಲ್ಲ ವಿವಾದಗಳನ್ನು ಮತ್ತು ಸಮಸ್ಯೆಗಳನ್ನು ಬಗೆಹರಿಸಿಕೊಳ್ಳಲು ಶಾಂತಿಪೂರ್ಣವಾದ ಮಾತುಕತೆ ನಡೆಸೋಣ ಮತ್ತು ಯಾವುದೇ ಸಂದರ್ಭದಲ್ಲೂ ಒಮ್ಮುಖ ಪ್ರಯತ್ನದಿಂದ ಯಾವುದೇ ಪರಿವರ್ತನೆ ತರುವುದಿಲ್ಲ ಎಂದು ಪರಸ್ಪರ ಮಾತು ಕೊಟ್ಟುಕೊಂಡಿದ್ದವು. ಭಾರತ ಮತ್ತು ಪಾಕೀಸ್ತಾನದ ನಡುವಿನ ಮಾತುಕತೆಗೆ ಈ ಶೀಮ್ಲಾ ಒಪ್ಪಂದವು ಮುಖ್ಯವಾದ ಕೊಂಡಿಯಾಗಿತ್ತು. ಈ ಕೊಂಡಿಯನ್ನು ಮುಂದುವರೆಸುವ ಮತ್ತೊಂದು ಪ್ರಯತ್ನವೇ ವಾಜಪೇಯಿಯವರ ಲಾಹೋರ್ ಯಾತ್ರೆಯಾಗಿತ್ತು.</p>
<p>1999ರ ಫೆಬ್ರವರಿ 20. ಆ ದಿನ ಅಮೃತಸರದಲ್ಲಿ ಉತ್ಸವದ ವಾತಾವರಣವಿತ್ತು. ಸಾಲು ಸಾಲುಗಳಲ್ಲಿ ಇಕ್ಕೆಡೆಗಳಲ್ಲೂ ಉತ್ಸಾಹಭರಿತ ಜನ ಪ್ರಧಾನಮಂತ್ರಿಗಳ ಸ್ವಾಗತಕ್ಕಾಗಿ ನಿಂತಿದ್ದರು. ಅಮೃತಸರದಿಂದ ಹಿಡಿದು ಅಟಾರಿವರೆಗಿನ ದಾರಿಯ ಎರಡೂ ಕಡೆಗಳಲ್ಲಿ ಜನರ, ಉತ್ಸಾಹದ ಪ್ರವಾಹ ಓತಪ್ರೋತವಾಗಿ ಹರಿದಿತ್ತು. ಅಟಾರಿಯಲ್ಲಿರುವ ಭಾರತ ಪಾಕ್ ಗಡಿಯ ಕೊನೆಯ ದಡವೇ ವಾಘಾ ಬಾರ್ಡರ್. ದೆಹಲಿಯಿಂದ ಲಾಹೋರ್‍ಗೆ ತೆರಳಲಿರುವ ಬಸ್‍ಗಾಗಿ ಗೇಟ್ ತೆರೆಯುತ್ತಿದ್ದಂತೆಯೇ ಟಿವಿ ಚಾನಲ್‍ಗಳಲ್ಲಿ ಸುದ್ದಿ ಧಾಂಗುಡಿಯಿಟ್ಟಿತು. ವಾಜಪೇಯಿ ಹಾಗೂ ನವಾಜ್‍ಶರೀಫರು ಎರಡು ದೇಶಗಳ ನಡುವೆ ಸ್ನೇಹದ ಕದ ತೆರೆದು ಇತಿಹಾಸ ನಿರ್ಮಿಸಿದರು.</p>
<p>ಬದುಕಿನ ಕಾಂತಿ ಹಾಗೂ ಜೀವನಪ್ರೀತಿಯ ಸುವಾಸನೆಯ ಮಿಶ್ರಣದಿಂದ ಮಿಂದೆದ್ದ ನಗರವಾದ ಅಮೃತಸರದಲ್ಲಿ ಗೆಳೆತನದ ಗೀತೆ ಗುಣುಗುಣಿಸುತ್ತಿತ್ತು. ಜನಗಳ ಉತ್ಸಾಹ ಮತ್ತು ಹುಮ್ಮಸ್ಸುಗಳ ಮಧ್ಯೆ ಅಮೃತಸರದಿಂದ ವಾಘಾದವರೆಗೆ ತಲುಪಲು ನಲವತ್ತು ನಿಮಿಷಗಳು ತಗುಲಿತ್ತು. ಪಾಕೀಸ್ತಾನದೆಡೆ ಸ್ನೇಹದ ಹಸ್ತ ಚಾಚುವುದಕ್ಕೋಸ್ಕರ ವಾಜಪೇಯಿಯವರು ಒಬ್ಬರೇ ಹೊರಟಿರಲಿಲ್ಲ. ಹಿಂದೂಸ್ತಾನದ ಸರಿಸುಮಾರು ಎಲ್ಲ ಕ್ಷೇತ್ರಗಳ ಪ್ರತಿನಿಧಿಗಳು ಆ ಬಸ್ಸಿನಲ್ಲಿ ಪ್ರಯಾಣಿಸುತ್ತಿದ್ದರು. ವಾಜಪೇಯಿಯವರ ಮೆಚ್ಚಿನ ಹಾಗೂ ದೇಶದ ಹೆಸರಾಂತ ಗೌರವಾನ್ವಿತರೆಲ್ಲರೂ ಇದ್ದರು. ಈ ಬಸ್ಸಿನಲ್ಲಿ ವಾಜಪೇಯಿಯವರ ಅತಿ ಮೆಚ್ಚಿನ ಸಿನಿಮಾ ತಾರೆ ಹಾಗೂ ಆ ಕಾಲದ ಸೂಪರ್‍ಸ್ಟಾರ್ ದೇವಾನಂದ್, ಪೈಂಟರ್ ಸತೀಶ ಗುಜ್ರಾಲ್, ಗೀತರಚನೆಕಾರರಾದ ಜಾವೇದ್‍ಅಖ್ತರ್, ಹಿರಿಯ ಪತ್ರಕರ್ತರಾದ ಕುಲದೀಪ್ ನಯ್ಯರ್, ಕ್ರಿಕೆಟ್ಟಿಗ ಕಪಿಲ್‍ದೇವ್, ಡ್ಯಾನ್ಸರ್ ಮಲ್ಲಿಕಾ ಸಾರಾಭಾಯಿ ಮತ್ತು ಸಿನಿಮಾ ನಟರಾದ ಹಾಗೂ ಬಿಜೆಪಿ ನಾಯಕರಾದ ಶತೃಘ್ನ ಸಿನ್ಹಾರ ಸಮೇತ 22 ಮಂದಿ ಇದ್ದರು.</p>
<p>ವಾಘಾ ಬಾರ್ಡರ್‍ನಲ್ಲಿ ವಾಜಪೇಯಿಯವರು ಪ್ರಭಾವಪೂರ್ಣ ಭಾಷಣ ಮಾಡುತ್ತಾ ನುಡಿದರು, 'ದೆಹಲಿ ಮತ್ತು ಲಾಹೋರ್ ನಡುವಿನ ಈ ಬಸ್ ಸೇವೆಯನ್ನು ಕೇವಲ ಪ್ರಯಾಣ ಸುಲಭಗೊಳಿಸುವುದಕ್ಕಷ್ಟೆ ಮಾಡುತ್ತಿಲ್ಲ್ಲ, ಬದಲಾಗಿ ನಮ್ಮ ಸಂಬಂಧ ಉತ್ತಮವಾಗಲಿ ಹಾಗೂ ನಾವು ಬೆರೆತು ಬಾಳಲಿ ಎಂಬ ಎರಡು ದೇಶಗಳ ಸಂದೇಶವನ್ನು ಜಗಜ್ಜಾಹೀರುಗೊಳಿಸಲು ಆರಂಭಿಸಲಾಗುತ್ತಿದೆ. ಇದೇನಾದರೂ ಕೇವಲ ಒಂದೇ ಒಂದು ಬಸ್ಸಾಗಿದ್ದಿದ್ದರೆ ಎರಡೂ ದೇಶಗಳಲ್ಲಿ ಮಾತ್ರವಲ್ಲ ಜಗತ್ತಿನಾದ್ಯಂತ ಇಷ್ಟೊಂದು ಸಂಭ್ರಮ ಮತ್ತು ಉತ್ಸಾಹಗಳನ್ನು ಸೃಷ್ಟಿಸುತ್ತಿರಲಿಲ್ಲ. ನಾವೆಲ್ಲರೂ ಅವಿಶ್ವಾಸವನ್ನು ಹಿಂದಿಕ್ಕಿ ಭರವಸೆ ಮತ್ತು ಸೋದರತೆಯನ್ನು ಸೃಷ್ಟಿಸಿಕೊಂಡು ಜೊತೆಗೂಡಿ ಮುನ್ನಡೆದಾಗ ಮಾತ್ರ ಇದರ ಉದ್ದೇಶ ಪೂರ್ಣವಾಗುತ್ತದೆ.'</p>
<p>ಪ್ರಧಾನಮಂತ್ರಿಗಳ ವಿಶೇಷ ಅಧಿಕಾರಿಯಾದ ಸುಧೀಂದ್ರ ಕುಲಕರ್ಣಿ ಹೇಳುತ್ತಾರೆ, 'ಸಂಘ ಪರಿವಾರವನ್ನು ಪಾಕೀಸ್ತಾನದ ವಿರೋಧಿ ಎಂದು ತಿಳಿದುಕೊಂಡಿರುವವರು ಅವಶ್ಯಕವಾಗಿ ಅರಿಯಬೇಕಾಗಿರುವುದೇನೆಂದರೆ ವಾಜಪೇಯಿಯವರ ಈ ಬಸ್ ಯಾತ್ರೆಗೆ ಸಂಘದ ಪ್ರಮುಖರಾದ ರಾಜೇಂದ್ರ ಸಿಂಹ ಉರುಫ್ ರಜ್ಜೂ ಭೈಯಾರ ಬೆಂಬಲವಿತ್ತು ಹಾಗೂ ಆಶೀರ್ವಾದವಿತ್ತು. ಬಿಜೆಪಿಯ ಅಧ್ಯಕ್ಷರಾದ ಕುಶಭಾವೂ ಠಾಕ್ರೆಯವರೂ ಕೂಡ ವಾಜಪೇಯಿಯವರ ಈ ಬಸ್ ಯಾತ್ರೆಗೆ ಶುಭ ಕೋರಲು ವಾಘಾ ಬಾರ್ಡರ್‍ಗೆ ಬಂದಿದ್ದರು.'</p>
<p>ಗಡಿಯ ಮತ್ತೊಂದು ಭಾಗವನ್ನು ಪ್ರವೆಶಿಸುತ್ತಿದ್ದಂತೆಯೇ 'ಗಾರ್ಡ್ ಆಫ್ ಆನರ್' ತುಪಾಕಿಗಳ ವಂದನೆ ಸಲ್ಲಿಸಲಾಯಿತು. ಪಾಕೀಸ್ತಾನದ ಪ್ರಧಾನಿ ನವಾಜ್‍ಶರೀಫ್ ಮತ್ತು ಅವರ ಸಹೋದರ ಪಂಜಾಬಿನ ಮುಖ್ಯಮಂತ್ರಿ ಶಾಹ್‍ಬಾಜರು ತಮ್ಮ ಗಡಿಯಲ್ಲಿ ವಾಜಪೇಯಿಯವರನ್ನು ಸ್ವಾಗತಿಸಲು ಕಾದಿದ್ದರು. ವಾಜಪೇಯಿಯವರು ಬಾರ್ಡರ್‍ನಲ್ಲಿಯೇ ಭೇಟಿಯನ್ನು ಮುಗಿಸಿ ದೆಹಲಿಗೆ ವಾಪಸ್ಸಾಗುವ ರೀತಿಯಲ್ಲಿ ಕಾರ್ಯಕ್ರಮ ನಿಗದಿಯಾಗಿತ್ತು. ಆದರೆ ತಮ್ಮನ್ನು ಬಾಗಿಲಿನಿಂದಲೇ ಹಾಗೇ ವಾಪಸ್ಸು ಕಳುಹಿಸಲಾಗದು ಎಂದು ನವಾಜ್‍ಶರೀಫರು ಹೇಳಿದರು. ಮತ್ತೆ ಮುಂದಿನ ಕಾರ್ಯಕ್ರಮ ರೂಪುಗೊಂಡಿತು. ವಾಜಪೇಯಿ ಹಾಗೂ ನವಾಜ್‍ಶರೀಫರುಗಳಲ್ಲಿದ್ದ ಭರವಸೆಗನುಗುಣವಾಗಿ ಸ್ನೇಹ ಸೃಷ್ಟಿಯಾಯಿತು. ಶರೀಫರು ವಾಜಪೇಯಿಯವರನ್ನು ಮಹಾನ್ ನಾಯಕನಂತೆ ಕಂಡು ಗೌರವ ತೋರುತ್ತಿದ್ದರು.</p>
<p>ಗಡಿಯಲ್ಲಿನ ಸ್ವಾಗತದ ನಂತರ ಎರಡೂ ದೇಶಗಳ ಪ್ರತಿನಿಧಿಗಳನ್ನು ಹೊತ್ತು ಹೆಲಿಕ್ಯಾಫ್ಟರ್ ಮೇಲೆ ಹಾರಿದ ನಂತರ ಬಹುಶಃ ಎರಡೂ ದೇಶಗಳ ನಡುವಿನ ಸ್ನೇಹದ ಎತ್ತರಗಳನ್ನು ಮುಟ್ಟುವುದಕ್ಕೋಸ್ಕರ ಆಕಾಶದಲ್ಲಿ ಬಣ್ಣ ಬಣ್ಣದ ಗಾಳಿಪಟಗಳು ಹಾರಾಡುತ್ತಿದ್ದವು. ಕೆಳಗೆ ಅಂಗಡಿಗಳೆಲ್ಲ ಮುಚ್ಚಿದ್ದವು. ಜಮಾಯತ್ ಎ ಇಸ್ಲಾಮಿ ಕಡೆಯಿಂದ ವಿರೋಧ ಪ್ರದರ್ಶನವಿತ್ತು. 'ವಾಜಪೇಯಿ ವಾಪಸ್ಸು ಹೋಗು' ಎಂಬ ಘೋಷಣಾ ಫಲಕಗಳನ್ನು ಹಿಡಿದುಕೊಂಡು ಕೆಲವರು ನಿಂತಿದ್ದರು. ವಾಜಪೇಯಿಯವರು ನವಾಜ್ ಷರೀಫರಿಗೆ ಹೇಳಿದರು, 'ಚಿಂತಿಸಬೇಡಿ, ಎಲ್ಲ ಕಡೆಯೂ ಈ ರೀತಿ ನಡೆಯುತ್ತಲೇ ಇರುತ್ತದೆ.'</p>
<p>ಸುಧೀಂದ್ರ ಕುಲಕರ್ಣಿ ಹೇಳುತ್ತಾರೆ, 'ಜಮಾಯತ್ ಎ ಇಸ್ಲಾಮಿಯು ಹೆದರಿಸಿ ಬೆದರಿಸಿ ಅಂದು ಎಲ್ಲಾ ಅಂಗಡಿಗಳನ್ನು ಮುಚ್ಚಿಸಿತ್ತು. ಮಾರುಕಟ್ಟೆಗಳಲ್ಲಿ ಎಲ್ಲೆಡೆಯೂ ಸ್ಮಶಾನಮೌನ ಆವರಿಸಿತ್ತು. ವಾಜಪೇಯಿಯವರಿಗಿಂತ ಹೆಚ್ಚಾಗಿ ನವಾಜ್ ಶರೀಫ್ ಹೆಚ್ಚು ನಿರಾಸೆಗೊಂಡಿದ್ದರು. ಇಷ್ಟರ ನಡುವೆಯೂ ಲಾಹೋರ್‍ನಲ್ಲಿ ಪಂಜಾಬಿನ ಗವರ್ನರ್ ಹೌಸ್‍ನ ಲಾನ್ ಮೇಲೆ ಹೆಲಿಕಾಫ್ಟರ್ ಇಳಿಯಿತು. ನೆಲ ಗಟ್ಟಿಯಿತ್ತು. ಬಹುಶಃ ಯಾವುದೋ ಸಂದೇಶ ಸಾರುತ್ತಿದ್ದಿರಬೇಕು.'</p>
<p class="text-center">ಭಾರತ ಪಾಕೀಸ್ತಾನ ನೆರೆಹೊರೆಯವರು<br /> ಜೊತೆ ಜೊತೆಯಲೆ ಬಾಳಬೇಕು<br /> ಪ್ರೀತಿಯಿರಲಿ ಅಥವಾ ಯುದ್ಧವಿರಲಿ<br /> ಇಬ್ಬರೂ ಸಹಿಸಬೇಕು</p>
<p>ಈ ಕವಿತೆ ವಾಜಪೇಯಿಯವರದಾಗಿತ್ತು. ಆದರೆ ಇದರ ಕೆಲವು ಸಾಲುಗಳನ್ನು ಪಾಕೀಸ್ತಾನದ ಪ್ರಧಾನಿ ನವಾಜ್ ಶರೀಫರು ವಾಜಪೇಯಿಯವರ ಗೌರವ ಸೂಚಕವಾಗಿ ಲಾಹೋರಿನ ಕೆಂಪು ಕೋಟೆಯಲ್ಲಿ ಏರ್ಪಡಿಸಿದ್ದ ಭೋಜನ ಕೂಟದಲ್ಲಿ ವಾಚಿಸಿದರು.</p>
<p>ಆದರೆ ವಾಜಪೇಯಿಯವರು ಶರೀಫರಿಗಿಂತಲೂ ಮುಂದೆ ಹೋದರು. 'ನಾವು ಯುದ್ಧ ನಿಲ್ಲಿಸಬೇಕಾಗಿದೆಯೆ? ಯುದ್ಧವೇ ಸಂಭವಿಸದಂತಹ ವಾತಾವರಣವನ್ನು ನಾವು ನಿರ್ಮಾಣ ಮಾಡಬೇಕಾಗಿದೆಯೇ? ಶಾಂತಿಯಿರಲಿ. ಶಾಂತಿ ಚಿರವಾಗಿರಲಿ. ಆಯುಧಗಳಿಗಾಗಿ ಖರ್ಚು ಮಾಡುವುದು ಬೇಡ. ಎಷ್ಟು ಬೇಕೋ ಅಷ್ಟು ಖರ್ಚು ಮಾಡುವಂತಾಗಲಿ. ಎಂಬ ಗೂಢಾರ್ಥ ಈ ಕವಿತೆಯೊಳಗಿದೆ' ಎಂದು ವಾಜಪೇಯಿಯವರು ಹೇಳಿದರು.</p>
<p class="text-center">ಶಾಂತಿ ಬೇಕು ನಮಗೆ. ಬದುಕು ನಮಗಿಷ್ಟ<br /> ಶಾಂತಿ ಬೇಕು ನಮಗೆ. ಅದರ ಸ್ಥಾಪನೆಗೆ ನಡೆದಿದೆ ತಯಾರಿ<br /> ಹಸಿವಿನೊಡನೆ, ರೋಗ ರುಜಿನದೊಡನೆ ಹೋರಾಡಿದೆವು<br /> ಜಗತ್ತೇ ಮುಂದೆ ಬಂದು ಸಹಾಯ ಹಸ್ತ ಚಾಚಿತು<br /> ರಕ್ತಸಿಕ್ತಗೊಳಿಸಲು ಬಿಡೆವು ಹಸಿರು ಹಸಿರಾದ ನೆಲವನು<br /> ನಡೆಯಲು ಬಿಡೆವು ಯುದ್ಧವನು</p>
<p>ತಮ್ಮ ಕವಿತೆಯ ಸಾಲುಗಳನ್ನು ವಾಜಪೇಯಿಯವರು ವಾಚಿಸುತ್ತಿದ್ದಂತೆಯೇ ನಾಲ್ಕೂ ಕಡೆಯಿಂದ ಚಪ್ಪಾಳೆ ಮಾರ್ದನಿಸಿತು. ವಾಜಪೇಯಿಯವರ ನಿಕಟವರ್ತಿಯಾದ ಅಪ್ಪಾ ಘಟಾಟೆ ಹೇಳುತ್ತಾರೆ, 'ಲಾಹೋರಿಗೆ ಹೋಗುವುದಕ್ಕಿಂತ ಮುಂಚೆ ತಮ್ಮ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್ ಮಿಶ್ರರಿಗೆ ವಾಜಪೇಯಿಯವರು ಅಲ್ಲಿಗೆ ಹೋಗಿ ಏನು ಹೇಳಲಿ? ಎಂದು ಕೇಳಿದರು. ಅದಕ್ಕೆ ಮಿಶ್ರರು 'ನಡೆಯಲು ಬಿಡೆವು ಯುದ್ಧವನು' ಎಂಬ ಕವಿತೆ ವಾಚಿಸಿ ಎಂದರು. ವಾಜಪೇಯಿಯವರು ಹಾಗೇ ಮಾಡಿದರು. ಅಲ್ಲಿ ಹೊಸ ವಾತಾವರಣ ನಿರ್ಮಾಣ ಮಾಡಿದರು.'</p>
<p>`ತಾವು ಈ ರೀತಿಯ ‘ನಡೆಯಲು ಬಿಡೆವು ಯುದ್ಧವನು' ಎಂಬ ಘೋಷಣೆ ರೂಪದ ಕವಿತೆ ವಾಚಿಸಿದಿರಲ್ಲ, ಪೋಖ್ರಾನ್ ಪರಮಾಣು ವಿಸ್ಫೋಟ ನಡೆಸುವಂತಹ ಅವಶ್ಯಕತೆಯಿತ್ತೆ? ಎಂದು ತಮ್ಮಲ್ಲಿ ಯಾರಾದರೂ ಕೇಳಬಹುದು. ಕೇಳಲೇಬೇಕು. ನಾವು ಆಕ್ರಮಣಕ್ಕೋಸ್ಕರ ಪೋಖ್ರಾನ್ ವಿಸ್ಫೋಟ ನಡೆಸಲಿಲ್ಲ. ನಮ್ಮ ರಕ್ಷಣೆಗೋಸ್ಕರ ನಡೆಸಿದೆವು. ಮೂರು ಬಾರಿ ನಾವು ಯುದ್ಧಕ್ಕೆ ಸಿಲುಕಿದ್ದೇವೆ. ಯುದ್ಧವನ್ನು ಶಾಶ್ವತವಾಗಿ ನಾವು ತಡೆಯಬಯಸುತ್ತೇವೆ' ಎಂದು ವಾಜಪೇಯಿಯವರು ಹೇಳಿದರು.</p>
<p>ವಾಜಪೇಯಿಯವರು ಮುಂದುವರೆದು ಹೀಗೆ ಹೇಳಿದರು, '21 ವರ್ಷಗಳ ನಂತರ ಪಾಕೀಸ್ತಾನದ ನೆಲದ ಮೇಲೆ ಬಂದು ನಿಂತು ಒಳ್ಳೆಯ ಅನುಭವ ಪಡೆಯುತ್ತಿದ್ದೇನೆ. ನಾನು ಭಾರತದ ಜನರ ಶುಭಕಾಮನೆಗಳನ್ನು ಮತ್ತು ಭರವಸೆಗಳನ್ನು ಹೊತ್ತುಬಂದಿದ್ದೇನೆ. ಇಲ್ಲಿನ ಪ್ರಧಾನಿ ನವಾಜ್ ಶರೀಫರೊಂದಿಗೆ ಉತ್ತಮವಾದ ಕಾರ್ಯಕ್ರಮಗಳ ಮತ್ತು ಮಾತುಕತೆಯ ಭರವಸೆ ನನಗಿದೆ.'</p>
<p>ಲಾಹೋರ್ ಯಾತ್ರೆಯ ಸಮಯದಲ್ಲಿ ವಾಘಾ ಬಾರ್ಡರ್‍ನಲ್ಲಿ ಪಾಕೀಸ್ತಾನದ ಮೂರೂ ಸೇನೆಯ ಒಬ್ಬರೂ ಪ್ರಮುಖರು ಭಾಗವಹಿಸಿರಲಿಲ್ಲ. ಸೇನೆಯ ಪ್ರಮುಖರಾದ ಜನರಲ್ ಪರ್ವೇಜ್ ಮುಶರ್ರಫ್‍ರವರಿಗೆ ಈ ಯಾತ್ರೆ ಸ್ವಲ್ಪವೂ ಇಷ್ಟವಿರಲಿಲ್ಲ. ಅವರು ತುಂಬಾ ಅಸಮಾಧಾನಗೊಂಡಿದ್ದರು. ಸಾರ್ವಜನಿಕವಾಗಿ ಅವರು ಹಿಂದೂಸ್ತಾನದ ಪ್ರಧಾನಿಗೆ ಗೌರವ ಸಲ್ಲಿಸಲು ಬಯಸುತ್ತಿರಲಿಲ್ಲ. ಆದರೆ ಲಾಹೋರ್ ಗವರ್ನರ್ ಹೌಸ್‍ನಲ್ಲಿ ಸಮಾರಂಭ ನಡೆದಾಗ ಅಲ್ಲಿ ಮೂರೂ ಸೇನೆಗಳ ಪ್ರಮುಖರು ಭಾಗವಹಿಸಿದ್ದರು. ಅಷ್ಟೇ ಅಲ್ಲ ವಾಜಪೇಯಿಯವರಿಗೆ ಗೌರವ ಸಲ್ಲಿಸಿದರು. ಲಾಹೋರ್ ಕೋಟೆಯಲ್ಲಿ ನಡೆದ ಕಾರ್ಯಕ್ರಮದ ನಂತರದ ರಾಷ್ಟ್ರೀಯ ಔತಣಕೂಟದ ಸಮಯದಲ್ಲಿ ಕೇವಲ ಹಿಂದೀ ಹಾಡುಗಳೇ ಕೇಳಿ ಬರುತ್ತಿದ್ದವು. ಸ್ವತಃ ಮುಶರ್ರÀಫ್ ಕೂಡ ಆ ಆನಂದವನ್ನು ಅನುಭವಿಸುತ್ತಿದ್ದರು.</p>
<p>ಲಾಹೋರಿನ ಆ ಐತಿಹಾಸಿಕ ಕೋಟೆಯಲ್ಲಿ ಮೊಗಲ ದೊರೆಯಾದ ಶಾಹಜಹಾನ್ ಹುಟ್ಟಿದ್ದನು. ಹತ್ತು ವರ್ಷಗಳಿಗಿಂತಲೂ ಹೆಚ್ಚು ಕಾಲ ಅಕ್ಬರ್ ಅಲ್ಲಿ ಜೀವನವನ್ನು ಕಳೆದಿದ್ದನು. ಅಲ್ಲಿ ಮಾಡಿದ ಭಾಷಣದಲ್ಲಿ ವಾಜಪೇಯಿಯವರು 'ಇಪ್ಪತ್ತೊಂದು ವರ್ಷಗಳ ನಂತರ ಶಾಂತಿ ಮತ್ತು ಸ್ನೇಹದ ಸಂದೇಶ ಹೊತ್ತು ಬಂದ ನನಗೆ ತುಂಬಾ ಸಂತಸವಾಗುತ್ತಿದೆ. ಆದರೆ ಇಷ್ಟು ದಿನ ನಾವು ಕೇವಲ ದ್ವೇಷ ಮತ್ತು ಕಹಿನಂಟಿನಲ್ಲೇ ಕಳೆದುಬಿಟ್ಟೆವಲ್ಲ ಎಂದು ಖೇದವಾಗುತ್ತಿದೆ' ಎಂದು ನುಡಿದರು.</p>
<p>'ವಾಜಪೇಯಿಯವರ ರೀತಿಯಲ್ಲಿ ಲಾಹೋರ್‍ವರೆಗೆ ಬಸ್ ಯಾತ್ರೆ ಕೈಗೊಳ್ಳುವುದು ತುಂಬಾ ಸಾಹಸದ ಕಾರ್ಯವಾಗಿದೆ. ಇದು ಎಲ್ಲರ ಕೈಯಿಂದ ಸಾಧ್ಯವಿಲ್ಲ' ಎಂದು ಪಾಕೀಸ್ತಾನದ ಮುಸ್ಲಿಂ ಲೀಗಿನ ಜನರಲ್ ಸೆಕ್ರೆಟರಿ ಆದ ಮುಶಾಹಿದ್ ಹುಸೇನ್ ಆ ಕಾರ್ಯಕ್ರಮದಲ್ಲಿ ನುಡಿದರು.</p>
<p>ವಾಜಪೇಯಿಯವರು ತುಂಬಾ ಚೆನ್ನಾಗಿ ಭಾಷಣ ಮಾಡುತ್ತಾರೆ. ಇದರಲ್ಲಿ ಎರಡು ಮಾತೇ ಇಲ್ಲ. ಅವರ ಭಾಷಣ ಕೇವಲ ಭಾಷಣವಷ್ಟೇ ಆಗಿರುವುದಿಲ್ಲ. ಅದರಲ್ಲಿ ಸ್ವಂತಿಕೆ ಹಾಗೂ ಮಾನವೀಯತೆಯ ಸಂದೇಶ ಇರುತ್ತದೆ. ಇದು ಅವರ ಭಾಷಣದ ಪ್ರತಿ ಸಾಲಿನಲ್ಲೂ ಗೋಚರವಾಗುತ್ತಾ ಹೋಗುತ್ತದೆ. ಕೆಲವೊಮ್ಮೆ ಮನಸ್ಸಿನಾಳಕ್ಕೆ ಇಳಿಯುತ್ತದೆ.</p>
<p>ವಾಜಪೇಯಿಯವರಿಗಿಂತ ಮಿಗಿಲಾಗಿ ಆತಂಕವಾದದ ವಿರುದ್ಧವಾಗಿ ಮಾತಾಡುವುದು ಸಾಧ್ಯವೇ ಇಲ್ಲವೇನೋ. ಅವರ ಕಣ್ಣುಗಳ ಹೊಳಪು ಮತ್ತು ಅವರ ಧ್ವನಿಯ ಭರವಸೆಯು ಕೇಳುಗರ ಮನಸ್ಸಿನಲ್ಲಿ ಹೊಸದೊಂದು ನಂಬಿಕೆಯನ್ನು ಹುಟ್ಟಿಸುತ್ತಿತ್ತು. ವಾಜಪೇಯಿ ನುಡಿದರು, 'ಹಿಂಸೆಯ ಪರವಾಗಿ ವಾದಿಸುವವರಿಗೆ ಹಿಂಸೆಯ ದಾರಿ ಹಿಡಿಯುವವರಿಗೆ, ಹಿಂಸೆಯನ್ನು ಮುಂದುವರೆಸುವವರಿಗೆ ನಾನು ಹೇಳುವುದು ಇದೊಂದೇ ಮಾತು, ಏನೆಂದರೆ ಮೊದಲು ಶಾಂತಿಯ ಮತ್ತು ಅರಿತು ನಡೆಯುವ ದಾರಿಯ ಸತ್ಯವನ್ನರಿಯಿರಿ. ಹೊಸ ಯುಗದೆಡೆಗೆ ಹೆಜ್ಜೆಯಿಟ್ಟಂತೆಲ್ಲ ಭವಿಷ್ಯವು ನಮಗೆ ಆಹ್ವಾನವೀಯುತ್ತದೆ. ಅದು ನಮ್ಮನ್ನು ಕೈಬೀಸಿ ಕರೆಯುತ್ತದೆ. ನಮ್ಮ ಮಕ್ಕಳ ಮಕ್ಕಳ ಮತ್ತು ಅವರ ಮಕ್ಕಳ ಮತ್ತು ಮುಂಬರುವ ಹೊಸ ಪೀಳಿಗೆಯ ಒಳಿತನ್ನು ನಮ್ಮಿಂದ ಅದು ಬೇಡುತ್ತದೆ.'</p>
<p>ವಿದೇಶ ಸಚಿವಾಲಯ ಹಾಗೂ ಪ್ರಧಾನಮಂತ್ರಿ ಕಛೇರಿಯ ಆಫೀಸರುಗಳ ಸಲಹೆಯನ್ನು ಪಕ್ಕಕ್ಕೆ ತಳ್ಳಿ ಪ್ರಧಾನಮಂತ್ರಿ ವಾಜಪೇಯಿಯವರು ಮೀನಾರ್ ಎ ಪಾಕೀಸ್ತಾನ್‍ಗೆ ಹೋಗುವ ನಿರ್ಧಾರ ಕೈಗೊಂಡರು. ಭಾರತೀಯ ಉಪ ಮಹಾದ್ವೀಪದಲ್ಲಿ ಮುಸಲ್ಮಾನರಿಗಾಗಿ ಪ್ರತ್ಯೇಕ ದೇಶ ರಚಿಸುವುದಕ್ಕೋಸ್ಕರ 1940ರ ಮಾರ್ಚ್ 23ರಂದು ಮುಸ್ಲಿಂ ಲೀಗ್ ಕೈಗೊಂಡ ತೀರ್ಮಾನದ ಗುರುತಿಗೆ ಮೀನಾರ್ ಎ ಪಾಕೀಸ್ತಾನ್ ನಿರ್ಮಿಸಲಾಗಿತ್ತು. ಅಲ್ಲಿಗೆ ಹೋದರೆ ಅದರ ಮೇಲೆ ಭಾರತದ ಮುದ್ರೆ ಬೀಳುತ್ತದೆ ಎಂಬುದು ಆಫೀಸರುಗಳ ವಾದವಾಗಿತ್ತು.</p>
<p>ವಾಜಪೇಯಿಯವರು ಲಾಹೋರಿಗೆ ಯಾತ್ರೆ ಹೊರಡುವುದು ಸಂಘಪರಿವಾರಕ್ಕೇನು ತುಂಬಾ ಸಂತೋಷವಾಗಿರಲಿಲ್ಲ. ಅದು ಈ ಯಾತ್ರೆಯನ್ನು ಸಂದೇಹದ ನೋಟಗಳಿಂದ ನೋಡುತ್ತಿತ್ತು. ಮೀನಾರ್ ಎ ಪಾಕೀಸ್ತಾನಕ್ಕೆ ಭೇಟಿ ಕೊಟ್ಟ ವಿಷಯ ಕೇಳಿದಾಗಲಂತೂ ಅದರ ಸಿಟ್ಟು ನೆತ್ತಿಗೇರಿತು. ಸಂಘದ ನೀತಿಯಲ್ಲಿ ಅಖಂಡ ಭಾರತದ ಕನಸಿದೆ. ವಾಜಪೇಯಿಯವರು ಮೀನಾರ್ ಎ ಪಾಕೀಸ್ತಾನಕ್ಕೆ ಭೇಟಿ ಕೊಡುತ್ತಾರೆ ಎಂದು ಪಾಕೀಸ್ತಾನ ಕೂಡ ನಂಬಿರಲಿಲ್ಲ.</p>
<p>ತಮ್ಮ ಭಾಷಣದಲ್ಲಿ ವಾಜಪೇಯಿಯವರು ಈ ವಿಷಯವನ್ನು ಉಲ್ಲೇಖಿಸಿದರು. 'ಪಾಕೀಸ್ತಾನಕ್ಕೆ ಹೋಗುವುದೋ ಬೇಡವೋ ಎಂದು ಇಂದು ಬೆಳಗ್ಗೆ ಕೂಡ ಅನ್ನಿಸಿತು. ಪ್ರೋಗ್ರಾಂ ಸಿದ್ಧವಾಯಿತು. ನಾನು ಹೊರಡಲು ಬಯಸುತ್ತಿದ್ದೆ. ನಾನೇನಾದರೂ ಪಾಕೀಸ್ತಾನಕ್ಕೆ ಹೋದರೆ ಅಲ್ಲಿ ನನ್ನ ಪ್ರಭಾವ ಬೀಳುತ್ತದೆ ಎಂದು ಕೆಲವರು ಅಭಿಪ್ರಾಯ ಪಟ್ಟಿದ್ದರು. ಈ ಮಾತಿನ ಅರ್ಥವೇನು? ನನ್ನ ಪ್ರಭಾವದಿಂದ ಪಾಕೀಸ್ತಾನ ಸಾಗುತ್ತಿದೆಯೇ? ಆದರೆ ಈ ಸಂದೇಶ ತುಂಬಾ ಆಳವಾಗಿದೆ. ಅಫಿಶಿಯಲ್ ವಿಜಿಟ್ ಸಲುವಾಗಿ ಹೋದ ನಿಮಗೆ ಮೀನಾರ್ ಎ ಪಾಕೀಸ್ತಾನಕ್ಕೆ ಭೇಟಿ ನೀಡುವ ಅವಶ್ಯಕತೆಯೇನಿತ್ತು? ಎಂದು ನಾನು ಭಾರತಕ್ಕೆ ವಾಪಸ್ಸಾದ ನಂತರ ಎಲ್ಲರೂ ಕೇಳಬಹುದು. ಅದಕ್ಕೆ ನಾನು ಉತ್ತರಿಸುತ್ತೇನೆ' ಎಂದು ಅವರು ಹೇಳಿದರು.</p>
<p>ವಾಜಪೇಯಿಯವರು ಮುಂದುವರೆದು ಹೀಗೆ ಹೇಳಿದರು, 'ಈಗ ಪಾಕೀಸ್ತಾನವು ಒಂದು ಯಥಾರ್ಥವಾಗಿದೆ. ಅದು ಉನ್ನತಿ ಸಾಧಿಸಬೇಕು. ಅರಳಬೇಕು. ಎಂದು ನಾವು ಬಯಸುತ್ತೇವೆ. ನೀವೂ ಸಹ ಆಶಿಸುತ್ತಿದ್ದಿರಬಹುದು. ಇತಿಹಾಸವನ್ನು ಬದಲಾಯಿಸಬಹುದು. ಆದರೆ ಭೂಗೋಳವನ್ನು ಬದಲಾಯಿಸಲು ಸಾಧ್ಯವಿಲ್ಲ. ಜಿಯೋಗ್ರಫಿ ಬದಲಾಗುವುದಿಲ್ಲ. ಮಿತ್ರರಾದ ನೀವು ಬದಲಾಗಬಹುದು. ನೆರೆಹೊರೆಯವರು ಬದಲಾಗದಿದ್ದರೇನಂತೆ ಉತ್ತಮ ನೆರೆಹೊರೆಯವರಾಗಿ ಇರೋಣ.'</p>
<p>ವಾಜಪೇಯಿಯವರ ಭಾಷಣದಿಂದ ವಾತಾವರಣದ ದಿಕ್ಕೇ ಬದಲಾಗತೊಡಗಿತು. ದೆಹಲಿಯ ಯಾವುದೋ ಒಂದು ಕಿಕ್ಕಿರಿದ ಸಾರ್ವಜನಿಕ ಸಭೆಯಲ್ಲಿ ಅವರು ಮಾತಾಡುತ್ತಿದ್ದಾರೋ ಏನೋ ಎಂದು ಭಾಸವಾಗುತ್ತಿತ್ತು. ಅವರ ಭಾಷಣಕ್ಕೆ ರಂಗೇರುತ್ತಿತ್ತು. ಅವರು ವಾಗ್ಝರಿಯ ಪರಾಕಾಷ್ಠೆ ತಲುಪಿದ್ದರು. ಮುಂದುವರೆಯುತ್ತಾ, 'ಸ್ನೇಹದ ಅವಶ್ಯಕತೆಯಿದೆ. ಸ್ನೇಹಕ್ಕೋಸ್ಕರ ಭರವಸೆಯ ಅವಶ್ಯಕತೆಯಿದೆ. ಸರ್‍ದಾರ್ ಅಲೀ ಸಾಹೇಬರು ನನ್ನ ಜೊತೆ ಬರುತ್ತಾರೆ ಎಂದು ನಾನಂದುಕೊಂಡಿದ್ದೆ. ಆದರೆ ಅವರಿಗೆ ಬರಲಾಗಲಿಲ್ಲ. ಅವರ ಕವಿತೆಯೊಂದನ್ನು ನಾನಿಂದು ಇಂಗ್ಲೀಷ್ ಪತ್ರಿಕೆಯಲ್ಲಿ ನೋಡಿದೆ ಎಂದು ಅವರು ಹೇಳಿದರು.</p>
<p class="text-center">ಲಾಹೋರಿನ ಹೂದೋಟದಿಂದ<br /> ಬಾ ನೀನು ಹೂ ಬಿಡಿಸಿಕೊಂಡು<br /> ಮುಂಜಾನೆ ಬರುವೆನು ನಾನು<br /> ಬನಾರಸ್‍ನ ಕಿರಣ ಹೊತ್ತುಕೊಂಡು<br /> ಆಮೇಲೆ ಕೇಳಿಕೊಳ್ಳೋಣ ನಾವು<br /> ಶತ್ರು ಯಾರೆಂದು?</p>
<p>ತುಂಬಾ ದ್ವೇಷ ಸಾಧಿಸಿಯಾಗಿದೆ. ಸ್ವಲ್ಪ ಸ್ನೇಹಕ್ಕೂ ಈಗ ಅವಕಾಶ ಸಿಗಬೇಕಾಗಿದೆ. ಸ್ನೇಹವನ್ನು ಎಷ್ಟು ಆಸ್ವಾದಿಸಿದರೂ ತೃಪ್ತಿಯಾಗದು. ಈ ವೈರತ್ವವನ್ನು ಹೀಗೇ ಸಾಧಿಸುತ್ತಿದ್ದರೆ ಮನಸ್ಸು ಒಂದಲ್ಲ ಒಂದು ದಿನ ಅಯ್ಯೋ ಎಲ್ಲವನ್ನೂ ಬಿಟ್ಟು ಬಿಡು ಎಂದು ಹೇಳುವ ಕಾಲ ಬಂದೇ ಬರುತ್ತದೆ. ನೆನ್ನೆ ಬಂದಿದ್ದೆವು, ಇಂದು ಹೊರಡುತ್ತಿದ್ದೇವೆ. ಇದೇ ಜಗತ್ತಿನ ನೀತಿ. ನಾನೊಬ್ಬನೇ ಬಂದಿರಲಿಲ್ಲ, ನಾನೊಬ್ಬನೇ ಹೋಗುತ್ತಿಲ್ಲ. ದೆಹಲಿ ಮತ್ತು ಲಾಹೋರಿನ ದೂರವು ಕಡಿಮೆಯಾಗಿ ಬಿಟ್ಟಿದೆ ಎಂದು ನನಗೆ ಈ ಇಪ್ಪತ್ತನಾಲ್ಕು ಗಂಟೆಗಳಲ್ಲಿ ಅನ್ನಿಸಿತು. ಈ ದೂರವನ್ನು ಇನ್ನಷ್ಟು ಕಡಿಮೆಗೊಳಿಸಬೇಕು ನಾವು. ಕೇವಲ ಲಾಹೋರಿನ ದೂರವನ್ನಷ್ಟೇ ಅಲ್ಲ ಇಡೀ ಪಾಕೀಸ್ತಾನ ಮತ್ತು ಹಿಂದೂಸ್ತಾನದ ದೂರ ಕಡಿಮೆ ಮಾಡಿ ಹತ್ತಿರ ತರಬೇಕಾಗಿದೆ. ಈಗಾಗಲೇ ನಾವು ಸ್ವಲ್ಪ ಸನಿಹ ಬಂದಿದ್ದೇವೆ. ಕೊಂಚ ಭರವಸೆಯೂ ಹೆಚ್ಚಾಗಿದೆ. ಜೊತೆ ಜೊತೆಯಲ್ಲಿ ಸಾಗಲು ಹೆಜ್ಜೆಗಳಿಗೀಗ ಬಲ ಬಂದಿದೆ.'</p>
<p>ಮೀನಾರ್ ಎ ಪಾಕೀಸ್ತಾನ್‍ಗೆ ಭೇಟಿ ಕೊಟ್ಟಾಗ ವಾಜಪೇಯಿಯವರು ಅಲ್ಲಿನ ವಿಸಿಟರ್ಸ್ ಬುಕ್‍ನಲ್ಲಿ, 'ಸ್ಥಿರವಾದ, ಸುರಕ್ಷಿತವಾದ ಮತ್ತು ಸುಸಂಪನ್ನವಾದ ಪಾಕೀಸ್ತಾನವನ್ನು ಭಾರತ ಬಯಸುತ್ತದೆ. ಯಾರೂ ಇದರಲ್ಲಿ ಸಂದೇಹ ಪಡಬೇಕಾಗಿಲ್ಲ. ನಿಜವಾಗಿಯೂ ಭಾರತವು ಪಾಕೀಸ್ತಾನದ ಹಿತವನ್ನು ಬಯಸುತ್ತದೆ' ಎಂದು ಬರೆದರು.</p>
<p>ಪರಮಾಣು ಪರೀಕ್ಷೆಯನ್ನೆ ನೆವ ಮಾಡಿಕೊಂಡು ಭಾರತ ಮತ್ತು ಪಾಕೀಸ್ತಾನದ ನಡುವಿನ ಸಂಬಂಧವನ್ನು ಹದಗೆಡಿಸಲು ಆಸೆಯಿಟ್ಟುಕೊಂಡು ಕೂತವರಿಗೆ ವಾಜಪೇಯಿಯವರ ಈ ಪಾಕೀಸ್ತಾನದ ನೀತಿ ಅವರ ಕಲ್ಪನೆಗೆ ನಿಲುಕದೇ ಹೋಗಿರಬಹುದು. ವಾಜಪೇಯಿಯವರ ರಾಜಕೀಯ ಮುತ್ಸದ್ದಿತನ ಹಾಗೂ ಚಾಣಾಕ್ಷತನವನ್ನು ಅರಿಯಲು ಈ ಒಂದು ಭಾಷಣ ಸಾಕಾಗಿತ್ತು. ಅಮೃತಸರ ಮತ್ತು ಲಾಹೋರಿನ ನಡುವಿನ ಸುಮಾರು 60 ಕಿಲೋಮೀಟರ್ ದೂರವನ್ನು ಜೋಡಿಸುವ ಈ ಬಸ್‍ಯಾತ್ರೆಯನ್ನು ಐತಿಹಾಸಿಕ ಹೆಜ್ಜೆಯೆಂದು ಪರಿಗಣಿಸಲಾಯಿತು. ಕಳೆದ ಹತ್ತು ವರ್ಷಗಳಲ್ಲಿ ಭಾರತದ ಪ್ರಧಾನಮಂತ್ರಿಯೊಬ್ಬರ ಮೊದಲ ಪಾಕೀಸ್ತಾನದ ಯಾತ್ರೆ ಇದಾಗಿತ್ತು.</p>
<p>ಲಾಹೋರ್ ಬಸ್ ಯಾತ್ರೆಯ ಕನಸು ನ್ಯೂಯಾರ್ಕ್‍ನಲ್ಲಿ ಮೂಡಿತ್ತೆಂದು ಹೆಚ್ಚು ಜನರಿಗೆ ತಿಳಿದಿರಲಿಕ್ಕಿಲ್ಲ. 1998ರ ಸೆಪ್ಟೆಂಬರ್ 23ರಂದು ನ್ಯೂಯಾರ್ಕ್‍ನ ಯುಎನ್ ಜನರಲ್ ಅಸೆಂಬ್ಲಿಯ ಸೈಡ್‍ಲೈನ್ಸ್‍ನಲ್ಲಿ ಮೀಟಿಂಗ್ ನಡೆಯುತ್ತಿತ್ತು. ಈ ಲಂಚ್‍ಮೀಟಿಂಗ್‍ನಲ್ಲಿ ಭಾರತದ ಪ್ರಧಾನಮಂತ್ರಿ ಅಟಲ್‍ಬಿಹಾರಿ ವಾಜಪೇಯಿ, ಪಾಕೀಸ್ತಾನದ ಪ್ರಧಾನಿ ನವಾಜ್‍ಶರೀಫ್, ವಿದೇಶಮಂತ್ರಿ ಜಸವಂತ್‍ಸಿಂಹ ಮತ್ತು ವಿದೇಶಾಂಗ ಕಾರ್ಯದರ್ಶಿ ಕೆ. ರಘುನಾಥ್ ಭಾಗವಹಿಸಿದ್ದರು.</p>
<p>ಸ್ವಲ್ಪ ಹೊತ್ತಾದ ಕೂಡಲೇ ಮೀಟಿಂಗಿನ ವಾತಾವರಣವು ಅನೌಪಚಾರಿಕವಾಗಿ ಹೋಯಿತು. ನವಾಜ್‍ಶರೀಫರು ಕಳೆದುಹೋದ ದಿನಗಳನ್ನು ನೆನಪಿಸಿಕೊಳ್ಳತೊಡಗಿದರು. 1982ರಲ್ಲಿ ನಡೆದ ಏಶಿಯನ್ ಕ್ರೀಡೆಗಳನ್ನು ನೆನಪು ಮಾಡಿಕೊಳ್ಳುತ್ತಾ ನಾನು ಅಂದು ನನ್ನ ಕಾರಿನಲ್ಲಿ ದೆಹಲಿಗೆ ಬಂದಿದ್ದೆ ಆಮೇಲೆ ಆಗ್ರಾಗೆ ಹೋಗಿದ್ದೆ. ಆಗ ನಾನು ಪಂಜಾಬ್ ಸರ್ಕಾರದಲ್ಲಿ ಮಂತ್ರಿಯಾಗಿದ್ದೆ ಎಂದು ನವಾಜ್‍ಶರೀಫರು ಹಿಂದಿನದೆಲ್ಲ ಮೆಲುಕು ಹಾಕತೊಡಗಿದರು.</p>
<p>ಈ ಮಾತುಕತೆಯ ನಡುವೆ ವಿದೇಶ ಸಚಿವಾಲಯದ ಆಫೀಸರ್ ಆದ ವಿವೇಕ್ ಕಾಟ್‍ಜೂರವರು ಜಸವಂತ ಸಿಂಹರಿಗೆ ಲಾಹೋರ್-ದೆಹಲಿ ನಡುವೆ ಬಸ್ ಸೇವೆಯನ್ನು ಶುರು ಮಾಡಬೇಕೆನ್ನುವ ಐಡಿಯಾ ಕೊಟ್ಟರು.</p>
<p>ನವಾಜ್‍ಶರೀಫರಿಗೆ ಜಸವಂತ್‍ಸಿಂಹರು ಹೇಳಿದರು, 'ದೆಹಲಿ ಮತ್ತು ಲಾಹೋರ್ ನಡುವೆ ಪ್ರತಿನಿತ್ಯದ ಬಸ್ ಸೇವೆಯನ್ನು ತಾವೇಕೆ ಪ್ರಾರಂಭಿಸಬಾರದು?'</p>
<p>ನವಾಜರು ಉತ್ತರಿಸಿದರು, 'ತುಂಬಾ ಒಳ್ಳೆಯ ಐಡಿಯಾ!'</p>
<p>ಇದರ ನಡುವೆಯೇ ಮುನಾಬಾವ್-ಖೋಖರಾಪುರ ರಸ್ತೆ ಹಾಗೂ ರೈಲು ಲಿಂಕನ್ನೂ ಸಹ ಮತ್ತೆ ಆರಂಭಿಸುವ ಪ್ರಸ್ತಾಪ ನಡೆಯಿತು. ಇದು 1965ರಿಂದ ನಿಂತುಹೋಗಿತ್ತು. ಈ ಸಭೆಯ ನಂತರ ಪಾಕೀಸ್ತಾನವು ಸುದ್ದಿಗೋಷ್ಠಿಯನ್ನು ನಡೆಸಿ 'ಭಾರತದ ಜೊತೆ ನಡೆದ ಸಭೆಯು ಮೈತ್ರಿಯನ್ನು ಮತ್ತು ಸಹಕಾರವನ್ನು ಹೆಚ್ಚಿಸುವ ಸಭೆಯಾಗಿತ್ತು' ಎಂದು ಹೇಳಿತು.</p>
<p>ನಂತರ ನವಾಜ್‍ಶರೀಫರು ಯುಎನ್‍ನ ಪ್ರಧಾನ ಕಾರ್ಯದರ್ಶಿಯಾದ ಕೋಫಿ ಅನ್ನಾನ್‍ರನ್ನು ಭೇಟಿ ಮಾಡಲು ಹೋದರು. ಕಾಶ್ಮೀರದ ಬಗ್ಗೆ ಯುಎನ್‍ನ ನಿರ್ಣಯವನ್ನು ಮುಂದುವರೆಸುವ ಕುರಿತು ಚರ್ಚಿಸಿದರು.</p>
<p>1947ರಲ್ಲಿ ದೇಶ ಇಬ್ಭಾಗವಾದ ನಂತರ ಭಾರತ ಹಾಗೂ ಪಾಕೀಸ್ತಾನದ ನಡುವಿನ ಎಲ್ಲಾ ರಸ್ತೆಗಳನ್ನು ಹಾಗೂ ರೈಲು ಮಾರ್ಗಗಳನ್ನು ಮುಚ್ಚಿ ಹಾಕಲಾಗಿತ್ತು. ಲಾಹೋರ್ ಬಸ್ ಸೌಲಭ್ಯವನ್ನು 1976ರಲ್ಲಿ ಆರಂಭಿಸಲಾಗಿದ್ದ ಸಂಜೋತಾ ಎಕ್ಸ್‍ಪ್ರೆಸ್ ಮಾದರಿಯಲ್ಲಿ ಪ್ರಾರಂಭಿಸಲಾಯಿತು. ಇದರಿಂದ ಎರಡೂ ದೇಶಗಳ ಸಂಬಂಧಿಕರುಗಳು ಹೋಗಿ ಬರುವುದಕ್ಕೆ ಮತ್ತು ಸಾರಿಗೆ ವ್ಯಾಪಾರ ಹೆಚ್ಚಿಸುವುದಕ್ಕೆ ಅವಕಾಶ ಸಿಗುವಂತಾಯಿತು. 1998ರ ನ್ಯೂಕ್ಲಿಯರ್ ಟೆಸ್ಟ್‍ನಿಂದ ಉಂಟಾದ ಉದ್ವಿಗ್ನತೆಯನ್ನು ಕಡಿಮೆ ಮಾಡುವುದ್ಕೋಸ್ಕರ ಈ ಯಾತ್ರಾ ಯೋಜನೆಯನ್ನು ಬಳಸಿಕೊಳ್ಳಬಹುದೆಂದು ವಾಜಪೇಯಿಯವರಿಗೆ ಅನ್ನಿಸುತ್ತಿತ್ತು.</p>
<p>1998ರ ಅಕ್ಟೋಬರ್‍ನಲ್ಲಿ ವಿದೇಶಾಂಗ ಕಾರ್ಯದರ್ಶಿಯಾದ ಕೃಷ್ಣನ್ ರಘುನಾಥರು ಇಸ್ಲಾಮಾಬಾದಿಗೆ ಹೋಗಿದ್ದಾಗ ನವಾಜ್ ಶರೀಫರು ತಮ್ಮ ವಿದೇಶಮಂತ್ರಿ ಸರತಾಜ್ ಅಜೀಜ್ ಮತ್ತು ವಿದೇಶಾಂಗ ಕಾರ್ಯದರ್ಶಿ ಶಮ್‍ಶಾದ್ ಅಹಮದ್‍ರ ಸಮ್ಮುಖದಲ್ಲಿ ಲಾಹೋರ್ ಬಸ್ ಬಗೆಗಿನ ತೀರ್ಮಾನ ಎಲ್ಲಿಗೆ ಬಂತು? ಕೆಲಸ ಎಷ್ಟಾಗಿದೆ? ಎಂದು ಕೇಳಿದರು. ಖಚಿತ ಉತ್ತರ ಸಿಗದಿರಲು ನವಾಜ್ ಶರೀಫರು ಅಸಮಾಧಾನಗೊಂಡು 'ಎರಡೂ ದೇಶಗಳ ಪ್ರಧಾನಿಗಳ ಮಧ್ಯೆ ನಡೆದ ತೀರ್ಮಾನದಂತೆ ಕೆಲಸಕಾರ್ಯ ಏಕೆ ಸರಿಯಾಗಿ ನಡೆಯುತ್ತಿಲ್ಲ? ಇದು ಅಷ್ಟು ಚೆನ್ನಾಗಿರುವುದಿಲ್ಲ. ಬೇಗ ಬೇಗ ಕಾರ್ಯೋನ್ಮುಖರಾಗಿ' ಎಂದು ಸಿಡುಕಿನಿಂದ ನುಡಿದರು. ಮತ್ತೆ 8 ಮತ್ತು 14ನೇ ಜನವರಿಯಂದು ಬಸ್‍ನ ಟ್ರಯಲ್‍ರನ್ ಮಾಡಲಾಯಿತು. ಎರಡೂ ದೇಶಗಳ ಆಫೀಸರುಗಳು ಪ್ರಯಾಣಿಸಿ ನೋಡಿದರು. ಫೆಬ್ರವರಿಯಲ್ಲಿ ಬಸ್ ಸಂಚಾರದ ಸಿದ್ಧತೆ ಪೂರ್ಣವಾಯಿತು.</p>
<p>ಬಸ್ ಸಂಚಾರವು ದೆಹಲಿ ಮತ್ತು ಲಾಹೋರ್‍ಗಳ ನಡುವಿನದಾಗಿತ್ತು. ದೂರ, ಸಮಯ ಮತ್ತು ರಕ್ಷಣಾ ದೃಷ್ಟಿಯಿಂದ ವಾಜಪೇಯಿಯವರು ದೆಹಲಿಯಿಂದ ಅಮೃತಸರಕ್ಕೆ ವಿಮಾನದಲ್ಲಿ ಹೋಗುವುದೆಂದು ನಿರ್ಧರಿಸಲಾಯಿತು. ಮತ್ತೆ ಅಮೃತಸರದಿಂದ ವಾಘಾದವರೆಗೆ ಬಸ್‍ನಲ್ಲಿ ಪ್ರಯಾಣಿಸುವುದೆಂದು ನಿಗಧಿಯಾಯಿತು.</p>
<p>ದೆಹಲಿಯಲ್ಲಿ ಎಲ್ಲ ಸಿದ್ಧತೆಗಳು ನಡೆದವು. ವಾಜಪೇಯಿಯವರು ಮತ್ತು ಇತರ ಎಲ್ಲರು ವಿಮಾನದಲ್ಲಿ ಕುಳಿತರು. ಹಾರಲು ವಿಮಾನದ ಇಂಜಿನ್ನು ಸಿದ್ಧವಾಯಿತು. ಆದರೆ ಇದ್ದಕ್ಕಿದ್ದಂತೆ ಇಂಜಿನ್ನನ್ನು ನಿಲ್ಲಿಸಲಾಯಿತು. ವಿಮಾನದ ಬಾಗಿಲನ್ನು ಮತ್ತೆ ತೆರೆಯಲಾಯಿತು. ವಾಜಪೇಯಿಯವರ ಜೊತೆ ಕೂತಿದ್ದ ಜಸವಂತಸಿಂಹರು ಕೇಳಿದರು. 'ಏನಾಯ್ತು?' ಪ್ರಧಾನಮಂತ್ರಿಯವರ ಆಪ್ತ ಸಹಾಯಕರು ಜಸವಂತ ಸಿಂಹರ ಕಿವಿಯಲ್ಲಿ ಮೆಲ್ಲಗೆ ನುಡಿದರು, 'ಸಾಹೇಬರ ಹಿಯರಿಂಗ್ ಹೆಡ್ ಮರೆತು ಬಿಟ್ಟು ಬರಲಾಗಿದೆ.' ವಿದೇಶಯಾತ್ರೆಯ ಸಾಂಪ್ರಾದಾಯಿಕ ಬೀಳ್ಕೊಡಿಗೆಯ ಸಮಾರಂಭವೆಲ್ಲಾ ಮುಗಿದಿತ್ತು. ನಂ. 7, ಆರ್‍ಸಿಆರ್‍ನಿಂದ ಮತ್ತೊಂದು ಕಾರು ಹಿಯರಿಂಗ್ ಹೆಡ್ ತೆಗೆದುಕೊಂಡು ವೇಗವಾಗಿ ಹೊರಟಿತು. ದೆಹಲಿ ಪೋಲೀಸರು ಮತ್ತೆ ಟ್ರಾಫಿಕ್ ಕ್ಲಿಯರ್‍ಗೊಳಿಸಿದರು. ಕಾರು ಏರ್‍ಪೋರ್ಟ್ ಮುಟ್ಟಿತು. ಈ ಸಣ್ಣ ಅಡಚಣೆಯ ಜೊತೆ ವಿಮಾನವು ಇತಿಹಾಸವನ್ನು ರಚಿಸಲು ಹಾರಿಹೊರಟಿತು.</p>
<section class="level2 numbered" id="id-009.01">
			<h2 class="level2-title" epub:type="title">ಲಾಹೋರ್ ಘೋಷಣಾ ಪತ್ರ</h2>
<p>ಇನ್ನುಮುಂದೆ ನೆರೆಹೊರೆಯವರೊಂದಿಗೆ ಮೈತ್ರಿಯಿಂದ ಇರಲಾಗುವುದು, ಒಬ್ಬರು ಮತ್ತೊಬ್ಬರ ಮೇಲೆ ಹೆಚ್ಚು ಭರವಸೆ, ನಂಬಿಕೆ ಇಡಬೇಕಾಗುವುದು ಎಂದು 1999ರ ಫೆಬ್ರವರಿ 20-21ರಂದು ಎರಡೂ ದೇಶಗಳ ಪ್ರಧಾನಿಗಳು ಲಾಹೋರ್ ಘೋಷಣಾ ಪತ್ರಕ್ಕೆ ಸಹಿ ಹಾಕಿದರು. ಎರಡೂ ದೇಶಗಳಲ್ಲಿ ಪರಮಾಣು ಶಕ್ತಿ ಇರುವುದರಿಂದ ಪರಸ್ಪರರ ನಡುವೆ ಯುದ್ಧವನ್ನು ತಪ್ಪಿಸುವುದು ಎರಡೂ ದೇಶಗಳ ಹೊಣೆಯಾಗಿದೆ ಎಂದು ಈ ಘೋಷಣಾ ಪತ್ರದಲ್ಲಿ ಇಬ್ಬರೂ ಪ್ರಧಾನಿಗಳು ಪ್ರತಿಪಾದಿಸಿದರು. ಶಿಮ್ಲಾ ಒಪ್ಪಂದವನ್ನು ವೈಚಾರಿಕ ಹಾಗೂ ವ್ಯಾವಹಾರಿಕ ಸ್ತರದಲ್ಲಿ ಜಾರಿಗೆ ತರಲು ಎರಡೂ ದೇಶಗಳು ತಮ್ಮ ತಮ್ಮ ಬದ್ಧತೆಯನ್ನು ಮಾರ್ನುಡಿದವು. ಇದರ ಜೊತೆ ಜೊತೆಗೇ ಜಮ್ಮು ಕಾಶ್ಮೀರಕ್ಕೆ ಸಂಬಂಧಿಸಿದ ಸಮಸ್ಯೆಯಿಂದ ಹಿಡಿದು ಬಾಕಿ ಎಲ್ಲ ಸಮಸ್ಯೆಗಳಿಗೆ ಆದಷ್ಟು ಬೇಗ ಪರಿಹಾರವನ್ನು ಕಂಡುಕೊಳ್ಳುವ ಪ್ರಯತ್ನಕ್ಕೆ ವೇಗ ತುಂಬಲು ಪರಸ್ಪರ ಒಪ್ಪಿಗೆ ಸೂಚಿಸಲಾಯಿತು.</p>
<p>ಜನರಲ್ ವಿ.ಪಿ. ಮಲಿಕ್‍ರ ಪ್ರಕಾರ ಲಾಹೋರ್ ಘೋಷಣಾ ಪತ್ರ ಮತ್ತು ಒಪ್ಪಿಗೆಯ ಜ್ಞಾಪನ ಅಂದರೆ ಮೆಮೋರೆಂಡಂ ಆಫ್ ಅಂಡರ್‍ಸ್ಟ್ಯಾಂಡಿಂಗ್‍ನ ಡ್ರಾಫ್ಟ್ ಬಗ್ಗೆ ಸೇನೆಯ ಪ್ರಮುಖರ ಕಮಿಟಿಯಿಂದ ಸಲಹೆ ಪಡೆಯಲಾಯಿತು. ಸಮಿತಿಯು ಮುಖ್ಯ ಘೋಷಣೆಯಲ್ಲಿ ಗಡಿಯಲ್ಲಿನ ಆತಂಕವಾದದ ವಿಷಯಕ್ಕೆ ಮತ್ತೊಂದು ಸಣ್ಣ ಅಂಶವನ್ನು ಸೇರಿಸುವ ಮತ್ತು ಒಪ್ಪಿಗೆಯ ಪತ್ರದಲ್ಲಿ ಒಂದು ಸಣ್ಣ ಬದಲಾವಣೆಯನ್ನು ಮಾಡುವ ಸಲಹೆ ಕೊಟ್ಟಿತು. ಜನರಲ್ ಮಲಿಕ್‍ರವರು ಈ ವಿಷಯದಲ್ಲಿ ವಿದೇಶಮಂತ್ರಿ ಜಸವಂತ ಸಿಂಹ ಮತ್ತು ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರ ಜೊತೆ ಅವರ ಲಾಹೋರ್ ಪ್ರಯಾಣಕ್ಕೆ ಮುಂಚೆಯೇ ಮಾತಾಡಿದ್ದರು. ಆದರೆ ಆ ಬದಲಾವಣೆಯನ್ನು ಅದಕ್ಕೆ ಸೇರಿಸಲಿಲ್ಲ. ಇದಕ್ಕೆ ಬದಲಾಗಿ ಎರಡೂ ದೇಶಗಳ ಸರ್ಕಾರಗಳು ಒಬ್ಬರು ಮತ್ತೊಬ್ಬರ ಆಂತರಿಕ ವಿಷಯಗಳಲ್ಲಿ ಹಸ್ತಕ್ಷೇಪ ಮಾಡದೆ ಎಲ್ಲ ತರಹದ ಆತಂಕವಾದವನ್ನು ವಿರೋಧಿಸುವ ಮತ್ತು ಈ ಅಪಾಯವನ್ನು ಎದುರಿಸುವ ದೃಢವಾದ ನಿಶ್ಚಯ ಮಾಡಲು ಒಪ್ಪಿಗೆಯಿದೆ ಎಂದು ಹೇಳಲಾಯಿತು.</p>
<p>ವಾಜಪೇಯಿಯವರ ಲಾಹೋರ್ ಯಾತ್ರೆಯನ್ನು ಅಲ್ಲಿನ ಅನೇಕ ಸಂಘಟನೆಗಳು ವಿರೋಧಿಸುತ್ತಿದ್ದವು ಮತ್ತು ಫೆಬ್ರವರಿ 23ರಂದು ವಾಜಪೇಯಿಯವರು ವಾಪಸ್ಸು ಹೊರಟಾಗ ಅನೇಕ ಧಾರ್ಮಿಕ ನಾಯಕರುಗಳು ಮತ್ತು ಇಸ್ಲಾಂಪ್ರಿಯ ಪಾರ್ಟಿಗಳು ಶತ್ರು ದೇಶದ ಪ್ರಧಾನಮಂತ್ರಿಯ ದುಷ್ಪ್ರಭಾವವು ಇದರ ಮೇಲಾಗಿದೆ ಆದ್ದರಿಂದ ಇದನ್ನು ಪವಿತ್ರಗೊಳಿಸಬೇಕೆಂದು ಮೀನಾರ್ ಎ ಪಾಕೀಸ್ತಾನದ ಫ್ಲಾಟ್‍ಫಾರಂನ್ನು ತೊಳೆಸಿದರು. ಆದರೆ ವಾಜಪೇಯಿಯವರು ಈ ರೀತಿಯ ಜನ ಎರಡೂ ದೇಶಗಳಲ್ಲಿ ಇದ್ದಾರೆ ಎಂದರು. ವಾಜಪೇಯಿಯವರು ಹಿಂದೂಸ್ತಾನಕ್ಕೆ ವಾಪಸ್ಸು ಬರುತ್ತಿರುವಷ್ಟರಲ್ಲಿಯೇ ರಾಜೌರಿಯಲ್ಲಿ ನರಸಂಹಾರದ ಸುದ್ದಿ ಬಂತು.</p>
<p>ಎರಡೂ ದೇಶಗಳ ಮೈತ್ರಿಯನ್ನು ಮಜಬೂತುಗೊಳಿಸುವ ಹೆಜ್ಜೆಯೆನಿಸಿಕೊಂಡ ಲಾಹೋರ್ ಘೋಷಣಾ ಪತ್ರಕ್ಕೆ ಇದೇ ಯಾತ್ರೆಯಲ್ಲಿಯೇ ಸಹಿ ಹಾಕಲಾಯಿತು.</p>
<p>ಆದರೆ ಈ ಭರವಸೆ, ವಿಶ್ವಾಸ, ಈ ಸ್ನೇಹದ ಮಾತುಗಳು ಕೆಲವೇ ದಿನಗಳ ಅತಿಥಿಗಳಾಗಿದ್ದವು. ಕಾರ್ಗಿಲ್ ರಸ್ತೆಯಲ್ಲಿ ಬೆನ್ನಿಗೆ ಚೂರಿ ಇರಿಯುವ ದಾಳಿಯೊಂದು ನಡೆಯಿತು.</p>
<p>ಹೊಸದಾಗಿ ನಿಯುಕ್ತಿಗೊಂಡ ಪಾಕೀಸ್ತಾನದ ಹೊಸ ಸೇನಾ ಮುಖ್ಯಸ್ಥ ಜನರಲ್ ಪರ್ವೇಜ್ ಮುಶರ್ರಫ್ ಜೊತೆ ಅವರ ಮೂವರು ಆಫೀಸರುಗಳು ಈ ಒಳನುಸುಳುವಿಕೆಯ ರೂಪುರೇಷೆ ತಯಾರಿಸುತ್ತಿದ್ದರು. ಜನರಲ್ ಪರ್ವೇಜ್ ಮುಶರ್ರಫ್ ಜೊತೆ ಲೆಫ್ಟಿನೆಂಟ್ ಜನರಲ್ ಮೊಹಮ್ಮದ್ ಅಜೀಜ್, ಲೆಫ್ಟಿನೆಂಟ್ ಜನರಲ್ ಮಹಮೂದ್ ಮತ್ತು ಬ್ರಿಗೇಡಿಯರ್ ಜಾವೇದ್ ಹುಸೈನ್ ಇದ್ದರು. ತಾವು ಯಾವ ಪಿತೂರಿಯ ಸಿದ್ಧತೆ ನಡೆಸುತ್ತಿದ್ದೇವೆಂದು ಗೊತ್ತಿದ್ದರಿಂದಲೇ ಬಹುಶಃ ಜನರಲ್ ಪರ್ವೇಜ್ ಮುಶರ್ರಫ್ ವಾಘಾ ಬಾರ್ಡರ್‍ನಲ್ಲಿ ಸೇನೆಯ ಪ್ರಮುಖರಾಗಿ ಬಂದು ಭಾರತದ ಪ್ರಧಾನಮಂತ್ರಿಗಳಿಗೆ ಸ್ವಾಗತ ಕೋರಲಿಲ್ಲ ಎನಿಸುತ್ತದೆ. ತನ್ನಲ್ಲಿರುವ ಪರಮಾಣು ಶಕ್ತಿಯಿಂದ ಪಾಕೀಸ್ತಾನವು ಇಂದಲ್ಲ ನಾಳೆ ಯುದ್ಧಕ್ಕೆ ಪ್ರೇರಣೆ ನೀಡಿಯೇ ನೀಡುತ್ತದೆ ಎಂಬ ವಿಚಾರವನ್ನು ಬಹುಶಃ ಭಾರತವು ಆ ಸಮಯದಲ್ಲಿ ಮರೆತಿದ್ದಿರಬೇಕು. ಪಾಕೀಸ್ತಾನವು ಭಾರತದ ಸಹಿಷ್ಣುತೆಯನ್ನು ಅದರ ಸಡಿಲತೆ ಎಂದು ತಿಳಿಯುತ್ತಾ ಬಂದಿದೆ. ಆದ್ದರಿಂದ ಪರಮಾಣು ಶಕ್ತಿಯ ಸಾಮಥ್ರ್ಯವುಳ್ಳ ಎರಡೂ ದೇಶಗಳ ನಡುವೆ ಯುದ್ಧ ಅಷ್ಟು ಸುಲಭವಲ್ಲ ಎಂದು ಭಾರತ ಯುದ್ಧದ ಮಾತನ್ನು ತಳ್ಳಿ ಹಾಕುತ್ತಾ ಬಂದಿದೆ.</p>
<p>1999ರ ಮೇ 3ರಂದು ಜಮ್ಮು ಕಾಶ್ಮೀರದ ಬಟಾಲಿಕ್ ಸೆಕ್ಟರ್‍ನ ತಾರ್‍ಕುಲ್ ಹಳ್ಳಿಯಲ್ಲಿ ತಾಶೀ ನಾಗ್ಯಾಲ್ ಎಂಬ ಕುರುಬನು ಎಂದಿನಂತೆ ಅಂದೂ ಸಹ ತನ್ನ ಕುರಿಗಳನ್ನು ಬಿಟ್ಟುಕೊಂಡು ಮೇಯಿಸುತ್ತಿದ್ದ. ಗುಡ್ಡಗಳ ಮೇಲೆ ಕುರಿಗಳನ್ನು ಹುಡುಕಲು ಅವನು ದುರಬೀನು ಹಾಕಿಕೊಂಡು ನೋಡುತ್ತಿದ್ದ. ಕುರಿಗಳ ಬದಲಾಗಿ ಅವನಿಗೆ ಕೆಲವು ಮನುಷ್ಯರು ಓಡಾಡುವುದು ಕಾಣಿಸಿತು. ಅವನಿಗೆ ಪಾಕೀಸ್ತಾನದವರು ಒಳನುಸುಳುತ್ತಿರಬಹುದೆಂಬ ಗುಮಾನಿ ಬಂದಿತು. ಪಾಕೀಸ್ತಾನಿ ಸೈನಿಕರೋ ಅಥವಾ ಆತಂಕವಾದಿಗಳೋ ಎಂಬುದು ಆ ಕ್ಷಣಕ್ಕೆ ಗೊತ್ತಾಗಲಿಲ್ಲ. ಈ ಪ್ರದೇಶದ ಹಳ್ಳಿ ಜನರು ಸೈನ್ಯಕ್ಕೋಸ್ಕರ ಗೂಢಾಚಾರಿಗಳ ಕೆಲಸ ಕೂಡ ಮಾಡುತ್ತಾರೆ. ತಾನೀಗ ಏನು ಮಾಡಬೇಕೆಂದು ತಾಶೀಗೆ ಅರ್ಥವಾಯಿತು. ಕೂಡಲೇ ಅವನು ಸೈನ್ಯದ ಅಧಿಕಾರಿಗಳ ಬಳಿಗೆ ಓಡಿದ.</p>
<p>ಪಾಕೀಸ್ತಾನದ ಕೆಲವರು ಒಳಗೆ ನುಸುಳುತ್ತಿದ್ದಾರೆ. ಅವರ ಕೈಯಲ್ಲಿ ಭಾರಿ ಗಾತ್ರದ ಶಸ್ತ್ರಾಸ್ತ್ರಗಳಿವೆ ಎಂದು ತಾಶಿಯು ಸೈನ್ಯಾಧಿಕಾರಿಗಳಿಗೆ ತಿಳಿಸಿದನು. ಸೈನಿಕರು ಅವನ ಮಾತನ್ನು ಪೂರ್ತಿ ನಂಬಲಿಲ್ಲ. ಒಳನುಸುಳುತ್ತಿರುವವರು ಮುಜಾಹಿದ್ದೀನ್‍ಗಳೋ ಅಥವಾ ಆತಂಕವಾದಿಗಳೋ ಇರಬೇಕು ಎಂದು ಅನೇಕ ದಿನಗಳಿಂದ ಸೈನ್ಯ, ಇಂಟಲಿಜೆನ್ಸ್ ಬ್ಯೂರೋ ಮತ್ತು ಇತರೆ ಏಜೆನ್ಸಿಯವರು ತಿಳಿದಿದ್ದರು.</p>
<p>ಕಾರ್ಗಿಲ್ ಪ್ರದೇಶವು ಭಾರತದ ವಶಕ್ಕೆ ಬಂದ ದಿನದಿಂದಲೂ ಜನರಲ್ ಮುಶರ್ರಫ್‍ರ ಕಣ್ಣು ಆ ಪ್ರದೇಶದ ಮೇಲೆ ಬಿದ್ದಿತ್ತು. ಅವರ ಕಣ್ಣುಗಳನ್ನು ಮುಳ್ಳಿನಂತೆ ಚುಚ್ಚುತ್ತಿತ್ತು. ಅದನ್ನು ವಶಪಡಿಸಿಕೊಳ್ಳಬೇಕೆಂಬ ಕನಸನ್ನು ಆತ ಒಳಗೊಳಗೇ ಬಹಳ ದಿನಗಳಿಂದಲೂ ನೇಯುತ್ತಿದ್ದರು. ಎರಡೂ ದೇಶಗಳು ಸ್ನೇಹವನ್ನು ಮತ್ತಷ್ಟು ದೃಢಗೊಳಿಸುವತ್ತ ಹೆಜ್ಜೆ ಹಾಕುತ್ತಿರುವ ಸಮಯವನ್ನು ಆತ ದುರುಪಯೋಗಪಡಿಸಿಕೊಳ್ಳಲು ಹವಣಿಸಿದರು. ಲಾಹೋರಿನಿಂದ ಮರಳಿದ ವಾಜಪೇಯಿಯವರು ತಮ್ಮನ್ನು ತಾವು ಶಾಂತಿದೂತನೆಂದು ತಿಳಿದುಕೊಂಡಿದ್ದಿರಬಹುದು. ಆದರೆ ಪಾಕೀಸ್ತಾನದ ಸೈನ್ಯ ಮತ್ತು ಜನರಲ್ ಮುಶರ್ರಫ್ ಇದನ್ನು ದುರುಪಯೋಗ ಪಡಿಸಿಕೊಂಡು ಹಾಲಿಗೆ ಹುಳಿ ಹಿಂಡುತ್ತಾರೆಂದು ಅವರೆಂದೂ ತಿಳಿದಿರಲಿಲ್ಲ. ಜನರಲ್‍ರು ಭಾರತದೊಳಗೆ ತಮ್ಮ ಸೈನ್ಯವನ್ನು ಒಳ ನುಸುಳಿಸಿ ಒಂದೇ ಏಟಿಗೆ ಎರಡು ಹಕ್ಕಿ ಹೊಡೆಯಲು ಹೊಂಚುಹಾಕಿದ್ದರು. ಮೊದಲನೆಯದು ಭಾರತೀಯ ಸರಹದ್ದಿನ ಮೇಲೆ ಹಿಡಿತ ಸಾಧಿಸುವುದು. ಎರಡನೆಯದು ನವಾಜ್ ಶರೀಫರ ಅಧಿಕಾರವನ್ನು ಲಪಟಾಯಿಸುವುದು.</p>
<p>ಅಂದರೆ ಭಾರತ ಮತ್ತು ಪಾಕೀಸ್ತಾನ ಎರಡೂ ದೇಶಗಳಲ್ಲಿ ಏಕಕಾಲದಲ್ಲಿ ಬಿರುಗಾಳಿ ಎಬ್ಬಿಸುವುದೇ ಅವರ ಮೂಲೋದ್ದೇಶವಾಗಿತ್ತು. ಮುಶರ್ರಫ್‍ರ ಈ ದುಷ್ಕೃತ್ಯವನ್ನು ನೋಡಿ ವಾಜಪೇಯಿ ಹಾಗೂ ಅವರ ಕ್ಯಾಬಿನೆಟ್ ದಿಗ್ಭ್ರಮೆ ವ್ಯಕ್ತಪಡಿಸಿತು.</p>
<p>ಪಾಕೀಸ್ತಾನದ ಮಾಜಿ ವಿದೇಶಮಂತ್ರಿ ಖುರ್ಶಿದ್ ಕಸೂರಿಯವರು ತಮ್ಮ ಪುಸ್ತಕವಾದ <span class="en">`Neither a Hock nor a Dove'</span> ನಲ್ಲಿ ಹೀಗೆ ಬರೆದಿದ್ದಾರೆ, ಕಾರ್ಗಿಲ್ ಕದನದ ಸಮಯದಲ್ಲಿ ವಾಜಪೇಯಿಯವರು ಫಿಲ್ಮ್ ನಟರಾದ ದಿಲೀಪ್ ಕುಮಾರರಿಂದ ಕೂಡ ನವಾಜ್ ಶರೀಫರಿಗೆ ಫೋನು ಮಾಡಿಸಿದ್ದರು. ದಿಲೀಪ್ ಕುಮಾರ್ ಕೂಡ ಲಾಹೋರಿಗೆ ಬಸ್ಸಿನಲ್ಲಿ ವಾಜಪೇಯಿಯವರ ಜೊತೆ ಹೋಗಿ ಬಂದಿದ್ದರು. ಪಾಕೀಸ್ತಾನವು 1997ರಲ್ಲಿ ‘ನಿಶಾನ್ ಎ ಇಮ್ತಿಯಾಜ್’ ಎಂಬ ತನ್ನ ಸರ್ವೋಚ್ಚ ನಾಗರಿಕ ಪ್ರಶಸ್ತಿಯನ್ನು ನೀಡಿ ದಿಲೀಪ್ ಕುಮಾರರನ್ನು ಸನ್ಮಾನಿಸಿತ್ತು. ಕಸೂರಿಯವರ ಅಭಿಪ್ರಾಯದಂತೆ ಒಂದು ದಿನ ಪ್ರಧಾನಮಂತ್ರಿ ನಿವಾಸದಲ್ಲಿ ಫೋನು ಸದ್ದು ಮಾಡಿತು. ಭಾರತದ ಪ್ರಧಾನಿಗಳಾದ ವಾಜಪೇಯಿಯವರು ಮಾತಾಡಲು ಬಯಸುತ್ತಿದ್ದಾರೆ ಎಂದು ಪಾಕಿಸ್ತಾನ ಭೂಸೇನೆಯ ರP್ಷÀಣಾ ನಿರ್ದೇಶಕರು ಪ್ರಧಾನಮಂತ್ರಿ ಶರೀಫರಿಗೆ ಹೇಳಿದರು. `ಲಾಹೋರಿಗೆ ಆಹ್ವಾನವಿತ್ತಾದ ಮೇಲೆ ತಮ್ಮ ವರ್ತನೆ ನನಗೆ ಸರಿಯೆನಿಸಲಿಲ್ಲ' ಎಂದು ವಾಜಪೇಯಿ ಶರೀಫರನ್ನು ದೂರಿದರು. ವಾಜಪೇಯಿಯವರ ಮಾತುಗಳನ್ನು ಕೇಳಿದ ಶರೀಫರು ದಂಗಾದರು. ಒಂದೆಡೆ ಲಾಹೋರಿನಲ್ಲಿ ಅದ್ದೂರಿಯಾಗಿ ನನ್ನನ್ನು ಸ್ವಾಗತಿಸಲಾಗುತ್ತಿತ್ತು. ಅದೇ ಸಮಯದಲ್ಲಿ ಮತ್ತೊಂದೆಡೆ ಕಾರ್ಗಿಲನ್ನು ವಶಪಡಿಸಿಕೊಳ್ಳಲು ಹವಣಿಸಲಾಗುತ್ತಿತ್ತು ಎಂದು ವಾಜಪೇಯಿಯವರು ಹೇಳಿದರು.</p>
<p>ಕಸೂರಿಯವರ ಪ್ರಕಾರ ವಾಜಪೇಯಿಯವರು ದಿಲೀಪ್‍ಕುಮಾರರಿಂದಲು ಶರೀಫರಿಗೆ ಫೋನ್ ಮಾಡಿಸಿದ್ದರು. ದಿಲೀಪ್ ಕುಮಾರರ ಧ್ವನಿ ಕೇಳಿದ ಶರೀಫರು ಅವಾಕ್ಕಾದರು. ದಿಲೀಪರು, 'ಮಿಯಾ ಸಾಹೇಬರೇ.... ನಾನು ಸದಾ ಶಾಂತಿಯದೂತ. ಎಂದು ತಾವು ಹೇಳಿದ್ದಿರಿ. ಆದ್ದರಿಂದ ತಮ್ಮಿಂದ ನಾವು ಯುದ್ಧವನ್ನು ಅಪೇಕ್ಷಿಸುವುದಿಲ್ಲ. ಆದರೆ ಈ ಆತಂಕದ ಸಮಯದಲ್ಲಿ ಭಾರತದ ಮುಸಲ್ಮಾನರು ಅಸುರಕ್ಷಿತರಾಗುತ್ತಾರೆ. ಆದ್ದರಿಂದ ಪರಿಸ್ಥಿತಿಯನ್ನು ನಿಯಂತ್ರಿಸಲು ತಾವು ಯಾವುದಾದರೂ ಕ್ರಮ ಕೈಗೊಳ್ಳಿ' ಎಂದು ನುಡಿದರು.</p>
<p>ಪಾಕೀಸ್ತಾನದಲ್ಲಿ ಹೈ ಕಮೀಷನರ್ ಆಗಿದ್ದ ಪಾರ್ಥಸಾರಥಿಯವರ ಪ್ರಕಾರ, 'ವಾಜಪೇಯಿಯವರು ಸರ್‍ತಾಜ್ ಅಜೀಜ್‍ರವರಿಗೂ ಫೋನು ಮಾಡಿ ಇದೇನು ಮಾಡಿದಿರಿ ತಾವು? ಈ ರೀತಿ ಮಾಡುತ್ತೀರಿ ಎಂದುಕೊಂಡಿರಲಿಲ್ಲ' ಎಂದು ಹೇಳಿದರು.</p>
<p>ಈ ಘಟನೆಯಿಂದ ನವಾಜ್ ಶರೀಫರಿಗೆ ದಿಕ್ಕೇ ತೋಚದಂತಾಯಿತು. ಅವರ ಬಳಿ ಉತ್ತರವೇ ಇರಲಿಲ್ಲ. ಶಂಕೆಯ ಮೋಡಗಳು ಅವರ ಕಣ್ಣಮುಂದೆ ಹಾದು ಹೋದವು. ಗಾಢವಾಗತೊಡಗಿದ ಕೆಲವು ಮೋಡಗಳ ನಡುವೆ ಅಧಿಕಾರ ಕಳೆದುಕೊಳ್ಳುವ ಶಂಕೆಯು ಕಾಣಿಸಿಕೊಂಡಿತು. ಯಾರು ಮಾಡಿರಬಹುದು? ಇವನ್ನೆಲ್ಲ ಯಾಕೆ ಮಾಡಿರಬಹುದು.....? ಸೇನಾ ಪ್ರಮುಖರು ಬೇರೆ ಕನಸನ್ನು ಕಾಣುತ್ತಿಲ್ಲ ತಾನೇ....? ಕಾರ್ಗಿಲ್ ಕದನದ ನೆವದಲ್ಲಿ ಇಸ್ಲಾಮಾಬಾದಿನ ಸಿಂಹಾಸನವನ್ನು ಲಪಟಾಯಿಸುವ ಪಿತೂರಿಯನ್ನು ಸೇನಾ ಪ್ರಮುಖರು ಮಾಡುತ್ತಿಲ್ಲ ತಾನೇ..? ಶರೀಫರು ತುಂಬಾ ಚಿಂತಿತರಾದರು. ಕಳವಳಕ್ಕೀಡಾದರು. ಅವರ ಮನಸ್ಸಿನಲ್ಲಿ ಒಂದೇ ಸಮ ಅನೇಕ ಪ್ರಶ್ನೆಗಳು ಉಕ್ಕತೊಡಗಿದವು.</p>
<p>2005ರಲ್ಲಿ ನಾನು ಲಾಹೋರಿನ ಪಂಜಾಬ್ ಹೌಸ್‍ನಲ್ಲಿ ಶರೀಫ್ ಸಾಹೇಬರ ಸಂದರ್ಶನ ನಡೆಸಿದ್ದೆ. ಆ ದಿನಗಳಲ್ಲಿ ಶರೀಫರು ಹೆಚ್ಚಾಗಿ ಪಠಾಣ್ ಸೂಟುಗಳನ್ನೇ ಧರಿಸುತ್ತಿದ್ದರು. ಸಂದರ್ಶನಕ್ಕೋಸ್ಕರ ನಾನು ಲಾಹೋರಿನ ಪ್ರತಿಷ್ಠಿತ ಬಜಾರಿನಿಂದ ರೆಡಿಮೇಡ್ ಪಠಾಣ್ ಸೂಟನ್ನು ಖರೀದಿಸಿದೆ. ಸಂದರ್ಶನ ನೀಡಲು ಬಂದ ಕೂಡಲೇ ನನ್ನನ್ನು ನೋಡಿ ಶರೀಫರು ನಗುತ್ತ ನುಡಿದರು, 'ಒಳ್ಳೆ ವಿಚಿತ್ರವಾಯಿತು. ನಾನು ತಮಗೆ ಸಂದರ್ಶನ ಕೊಡಲು ಸೂಟು ಧರಿಸಿ ಬಂದರೆ ತಾವು ಪಠಾಣ್ ಸೂಟಿನಲಿ ಬಂದಿರುವಿರಿ.' ಸಂದರ್ಶನದಲ್ಲಿ ಶರೀಫರನ್ನು ನಾನು ಪ್ರಶ್ನಿಸುತ್ತಿರುವಾಗ ಅವರು ಕಾರ್ಗಿಲ್ ವಿಷಯ ಬಂದಾಗ ಹೀಗೆ ನುಡಿದರು, 'ಇದರ ಬಗ್ಗೆ ನನಗೆ ಗೊತ್ತೇ ಇರಲಿಲ್ಲ. ವಾಜಪೇಯಿಯವರ ಫೋನು ಬಂದಾಗಲೂ ಸಹ ನಾನು ಅವರಿಗೆ ಇದೇ ಮಾತನ್ನು ಹೇಳಿದೆ. ಈ ಪ್ಲಾನೆಲ್ಲ ಜನರಲ್ ಪರ್ವೇಜ್ ಮುಶರ್ರಫ್‍ರದ್ದಾಗಿತ್ತು. ನನ್ನನ್ನು ಅವರು ಕತ್ತಲ್ಲಲ್ಲಿಟ್ಟು ಬಿಟ್ಟಿದ್ದರು ಎಂದು ಬೇಕಾದರೆ ನೀವು ಹೇಳಬಹುದು.'</p>
<p>ಶರೀಫರನ್ನು ಇಂಟರ್‍ವ್ಯೂಗೆ ಒಪ್ಪಿಸುವಷ್ಟರಲ್ಲಿ ನನಗೆ ಸಾಕಾಗಿತ್ತು. ಅಂಥದ್ದರಲ್ಲಿ ಇಂಥ ಅವಕಾಶವನ್ನು ಸುಲಭವಾಗಿ ಬಿಡಲು ಸಾಧ್ಯವೇ.....? ಈ ಅವಕಾಶವನ್ನು ನಾನು ಕಳೆದುಕೊಳ್ಳಲು ಬಯಸಲಿಲ್ಲ. ಕಾರ್ಗಿಲ್‍ಗೆ ಸಂಬಂಧಿಸಿದ ಪ್ರಶ್ನೆಯಲ್ಲಿ ಅವರು ಸಿಲುಕಿ ಬಿಟ್ಟಿದ್ದರು. ನನಗಿದರ ಬಗ್ಗೆ ಗೊತ್ತೇ ಇರಲಿಲ್ಲ. ಎಂದು ಪದೇ ಪದೇ ಹೇಳುತ್ತಿದ್ದರು.</p>
<p>ಸ್ವಲ್ಪ ವ್ಯಂಗ್ಯದ ಶೈಲಿಯಲ್ಲಿ ನಾನು ಅವರಿಗೆ ಕೇಳಿದೆ. 'ನಿಮ್ಮ ಮಾತು ನಿಜವೇ ಆಗಿದ್ದರೆ ಅದು ನಿಜ ಎಂದು ನಂಬುವುದಕ್ಕೆ ನನಗೇನೂ ಮುಜುಗರವಿಲ್ಲ. ಆದರೆ ನನಗೆ ಪಾಕೀಸ್ತಾನದ ಭವಿಷ್ಯದ ಬಗ್ಗೆ ದಿಗಿಲು ಮತ್ತು ಸಂದೇಹ ಮೂಡುತ್ತಿದೆ. ಏಕೆಂದರೆ ಪಾಕೀಸ್ತಾನದ ಪ್ರಧಾನಿಗೆ ತನ್ನ ಸೇನಾ ಪ್ರಮುಖರು ಏನು ಮಾಡುತ್ತಿದ್ದಾರೆ ಎಂಬ ಅರಿವೇ ಇಲ್ಲವಲ್ಲ ಎಂದು.'</p>
<p>ಶರೀಫರು ಉತ್ತರವನ್ನೇನೂ ಕೊಡಲಿಲ್ಲ. ಸಣ್ಣ ಮುಗುಳ್ನಗೆ ಚೆಲ್ಲಿದರು. ನನ್ನ ಮುಂದಿನ ಪ್ರಶ್ನೆ ಹೀಗಿತ್ತು, 'ಮತ್ತೊಮ್ಮೆ ಪ್ರಧಾನಿಯಾಗುತ್ತೇನೆಂಬ ನಂಬಿಕೆ ನಿಮಗಿದೆಯೆ....?'</p>
<p>ಶರೀಫ್ ಹೇಳಿದರು, 'ನನಗೆ ಭರವಸೆ ಇದೆ. ಪಾಕೀಸ್ತಾನವು ಪ್ರಜಾಪ್ರಭುತ್ವದ ಮೇಲೆ ನಂಬಿಕೆ ಇಟ್ಟಿದೆ.'</p>
<p>ಮುಂದುವರೆದು, 'ನಾನೇನಾದರೂ ಮತ್ತೆ ಪಾಕೀಸ್ತಾನದ ಪ್ರಧಾನಿಯಾದರೆ, ಎರಡೂ ದೇಶಗಳ ನಡುವಿನ ಸಂಬಂಧವನ್ನು ಉತ್ತಮಗೊಳಿಸಲು ಪ್ರಯತ್ನಿಸುತ್ತೇನೆ ಎಂದು ನಿರ್ಧರಿಸಿದ್ದೇನೆ.'</p>
<p>1999ರ ಮೇ 12ರ ಹೊತ್ತಿಗೆ ಪಾಕೀಸ್ತಾನೀ ಸೈನ್ಯದ ಇನ್ನೂರು ಸೈನಿಕರು ನಿಯಂತ್ರಣ ರೇಖೆಯನ್ನು ದಾಟಿ ಕಾರ್ಗಿಲ್‍ನ ನಿರ್ಜನ ಪರ್ವತಗಳನ್ನು ತಲುಪಿಬಿಟ್ಟಿದ್ದರು. ಭಾರತೀಯ ಭೂಭಾಗದ ಹತ್ತು ಪರ್ವತಗಳ ತುದಿಗಳನ್ನು ಕಬಳಿಸುವ ಹುನ್ನಾರು ಅವರದಾಗಿತ್ತು. ಮಾತ್ರವಲ್ಲ ಹತ್ತು ಶಿಖರಗಳನ್ನು ತನ್ನ ಅಧೀನಕ್ಕೆ ತೆಗೆದುಕೊಂಡೂ ಬಿಟ್ಟಿದ್ದರು. ಏಕೆಂದರೆ ಆ ಪ್ರದೇಶಗಳಲ್ಲಿ ಚಳಿಗಾಲದಲ್ಲಿ ಪಾಕೀಸ್ತಾನ ಹಾಗೂ ಭಾರತ ಎರಡೂ ಕಡೆಯವರು ತಮ್ಮ ತಮ್ಮ ಸೈನಿಕರನ್ನು ಕೆಳಗಿಳಿಸುತ್ತಾರೆ ಮತ್ತು ಬೇಸಿಗೆ ಬಂದಂತೆಲ್ಲ ಮತ್ತೆ ತಮ್ಮ ತಮ್ಮ ಸೈನಿಕರುಗಳನ್ನು ಅಲ್ಲೆಲ್ಲ ಕಾವಲಿರಿಸುತ್ತಾರೆ. ಚಳಿಗಾಲದ ಸಮಯದಲ್ಲಿ ಹೆಲಿಕಾಫ್ಟರ್ ಮೂಲಕ ಕಾವಲು ಕಾಯಲಾಗುತ್ತದೆ. ಆದರೆ ಆ ಸಾರಿ ಪಾಕೀಸ್ತಾನವು ಭಾರತೀಯ ಸೈನ್ಯ ಇಲ್ಲದ ಸಮಯ ನೋಡಿಕೊಂಡು ಅದರ ಲಾಭ ಪಡೆದು ಆ ನಿರ್ಜನ ಪರ್ವತಗಳನ್ನು ವಶಪಡಿಸಿಕೊಳ್ಳಲು ಯೋಜನೆ ತಯಾರಿಸಿತ್ತು. ಹೆಲಿಕಾಫ್ಟರ್‍ನಿಂದ ಕಣ್ಣಿಟ್ಟಿದ್ದವರಿಗೆ ಈ ಒಳನುಸುಳುವಿಕೆಯು ಗಮನಕ್ಕೆ ಬಂದಿರಲಿಲ್ಲ.</p>
<p>ಕಾರ್ಗಿಲ್ ಘಟನೆ ನಡೆಯುತ್ತಿರುವಾಗ ವಿದೇಶಮಂತ್ರಿ ಜಸವಂತಸಿಂಹರು ತುರ್ಕ್‍ಮೆನಿಸ್ತಾನ್‍ನಲ್ಲಿ ಇದ್ದರು. ಪಾಕೀಸ್ತಾನದಲ್ಲಿದ್ದ ಭಾರತದ ಹೈಕಮೀಷನರ್ ಆದ ಜಿ. ಪಾರ್ಥಸಾರಥಿಯವರನ್ನು ಅವರು ತುರ್ಕ್‍ಮೆನಿಸ್ತಾನ್‍ಗೆ ಕರೆದಿದ್ದರು. ಇದಾದ ಬಳಿಕ ಮತ್ತೆ ಪಾರ್ಥಸಾರಥಿ ದೆಹಲಿಗೆ ಬಂದು ಒಂದು ಉನ್ನತ ಶ್ರೇಣಿಯ ಸಭೆಯಲ್ಲಿ ಭಾಗವಹಿಸಿದರು.</p>
<p>ಎರಡು ವಾರ ಕಳೆದಿತ್ತು. ಏನು ನಡೆಯುತ್ತಿದೆಯೆಂದು ಸೈನ್ಯಕ್ಕೆ ಮೇ 19ರವರೆಗೂ ಸರಿಯಾಗಿ ತಿಳಿದಿರಲಿಲ್ಲ. ಆಗ ರಕ್ಷಣಾಮಂತ್ರಿಯಾದ ಜಾರ್ಜ್‍ಫರ್ನಾಂಡಿಸ್‍ರವರು ನುಸುಳುಕೋರರು ಆತಂಕವಾದಿ ಮುಜಾಹಿದ್ದೀನ್‍ಗಳೇ ಅಲ್ಲದೆ ಬೇರಾರೂ ಅಲ್ಲ ಮತ್ತು ನಾವು ಸಂಪೂರ್ಣ ಪ್ರದೇಶವನ್ನು ಎರಡೇ ಎರಡು ದಿನಗಳಲ್ಲಿ ಹಿಡಿತಕ್ಕೆ ತೆಗೆದುಕೊಳ್ಳುವೆವು ಎಂದು ಹೇಳಿದರು. ನಾವು ಸೆಣಸಬೇಕಾಗಿರುವುದು ಆತಂಕವಾದಿಗಳ ಜೊತೆ ಅಲ್ಲ, ಬದಲಾಗಿ ಪಾಕೀಸ್ತಾನೀ ಸೈನ್ಯದೊಡನೆ ಎಂದು ಸರ್ಕಾರಕ್ಕೆ ಮತ್ತು ಸೈನ್ಯಕ್ಕೆ ಮೇ ಕೊನೇ ವಾರದಲ್ಲಿ ಅರ್ಥವಾಯಿತು.</p>
<p>ಪರಿಸ್ಥಿತಿ ಬಿಗಡಾಯಿಸಿತ್ತು. 'ಅವರು ತಮ್ಮ ಗುರಿಯವರೆಗೆ ತಲುಪಲು ಉದ್ದೇಶಿಸಿರುವ ಕಾಶ್ಮೀರದ ಉಗ್ರಗಾಮಿಗಳೇ ವಿನಹ ನಮ್ಮ ಸೈನಿಕರಲ್ಲ' ಎಂದು ಪಾಕೀಸ್ತಾನ ಮೊದಲೇ ತಿಳಿಸಿಬಿಟ್ಟಿತ್ತು. ಪಾಕೀಸ್ತಾನದ ಪ್ರಧಾನಿ ಎಷ್ಟರ ಮಟ್ಟಿಗೆ ತಮ್ಮ ಮಾತು ಬದಲಾಯಿಸಿದರೆಂದರೆ, 'ಆ ಉಗ್ರಗಾಮಿಗಳು ಕಾಶ್ಮೀರ ವಿಷಯವನ್ನು ಕೆದಕಬೇಕಾಗಿತ್ತು, ಕೆದಕಿದ್ದಾರೆ. ಮತ್ತು ತಮ್ಮ ಕಾರ್ಯದಲ್ಲಿ ಯಶಸ್ಸು ಕಂಡುಕೊಂಡಿದ್ದಾರೆ' ಎಂದು ಹೇಳಿದರು.</p>
<p>ಮೇ 24ರಂದು ಒಳನುಸುಳುವಿಕೆ ನಡೆದು 21ನೇ ದಿನವಾಗಿತ್ತು. ದೆಹಲಿಯಲ್ಲಿ ಕ್ಯಾಬಿನೆಟ್‍ನ ಮೊದಲ ಸಭೆ ಜರುಗಿತು. ಇದರಲ್ಲಿ ಪ್ರಧಾನ ಮಂತ್ರಿಗಳಲ್ಲದೆ ರಕ್ಷಣಾಮಂತ್ರಿ, ಗೃಹಮಂತ್ರಿ, ವಿದೇಶಮಂತ್ರಿ ಮತ್ತು ಅನೇಕ ಹಿರಿಯ ಮಂತ್ರಿಗಳು ಸೇರಿದ್ದರು. ಇತ್ತ ಸೇನೆಯ ಪ್ರಮುಖರಾದ ಜನರಲ್ ವಿ.ಪಿ. ಮಲಿಕ್‍ರವರಿಗೆ ಕ್ಯಾಬಿನೆಟ್‍ನ ಮುಂದೆ ಪರಿಸ್ಥಿತಿಯನ್ನು ವರ್ಣಿಸುವುದು ಕಷ್ಟವಾಯಿತು. ಮಲಿಕ್‍ರವರು ಕ್ಯಾಬಿನೆಟ್‍ನೆದುರು ಒಂದು ಪ್ರಾತ್ಯಕ್ಷಿಕೆಯನ್ನು ನೀಡುತ್ತಾ ತಮ್ಮ ಮಾತನ್ನು ಮಂಡಿಸಿದರು.</p>
<p>ಮುಜಾಹಿದೀನ್‍ಗಳಾಗಲೀ ಅಥವಾ ಆತಂಕವಾದಿಗಳಾಗಲೀ ಭೂಭಾಗವನ್ನು ವಶಪಡಿಸಿಕೊಂಡು ಕೂಡುವುದಿಲ್ಲ. ಆದ್ದರಿಂದ ನುಸುಳುಕೋರರು ಮುಜಾಹಿದ್ದೀನ್‍ಗಳಲ್ಲ. ಅವರು ಪಾಕೀಸ್ತಾನಿ ಸೈನಿಕರೇ ಎಂದು ಜನರಲ್ ಮಲಿಕ್‍ರವರು ಹೇಳಲು ಪ್ರಯತ್ನಿಸಿದರು. ಮಲಿಕ್‍ರವರು ಮುಂದುವರೆದು ಹೇಳುತ್ತಾ ಹೋದರು, 'ಪಾಕೀಸ್ತಾನೀ ಸೈನ್ಯವು ಈ ಪ್ರದೇಶವನ್ನು ಶಾಶ್ವತವಾಗಿ ತನ್ನ ಸ್ವಾಧೀನಕ್ಕೆ ತೆಗೆದುಕೊಳ್ಳುವ ಉದ್ದೇಶದಿಂದ ಮುಂದುವರೆಯುತ್ತಿದೆ. ಒಂದು ವೇಳೆ ಅವರ ಮೇಲೆ ಕೂಡಲೇ ಗಂಭೀರವಾದ ಕಾರ್ಯಾಚರಣೆ ನಡೆಸದಿದ್ದರೆ 1972ರ ನಿಯಂತ್ರಣ ರೇಖೆ ಅಂದರೆ ಲೈನ್ ಆಫ್ ಕಂಟ್ರೋಲ್ ಬಂದಾಗುವುದು. ಪಾಕ್ ಸೇನೆಯು ಸ್ಟ್ರಾಟೆಜಿಕ್ ಪೊಸಿಷನ್‍ನಲ್ಲಿದೆ. ಅದರಿಂದ ಅದಕ್ಕೆ ಉಪಯೋಗವಾಗಬಹುದು. ನಮ್ಮ ಆಹಾರ ಸಾಮಗ್ರಿಗಳ ಸಾಗಾಣಿಕೆಯನ್ನು ತಪ್ಪಿಸಲು ಅದು ಕಾರ್ಗಿಲ್-ಲೇಹ್-ಶ್ರೀನಗರದ ಹೈವೇಯನ್ನು ವಶಪಡಿಸಿಕೊಳ್ಳುವ ದುರುದ್ದೇಶ ಹೊಂದಿದೆ. ಆದ್ದರಿಂದ ನಾವೀಗ ಏರ್‍ಫೋರ್ಸ್‍ನ್ನು ಕೂಡ ಬಳಸಿಕೊಳ್ಳಬೇಕಾಗಿದೆ. ನೌಕಾಸೇನೆಗೂ ಕೂಡ ಅಲರ್ಟ್ ಆಗಿರಲು ಹೇಳಬೇಕು.'</p>
<p>ಕಾರ್ಗಿಲ್ ವಾಪಸ್ ಪಡೆಯಲು ನಾವು ಬೇರೆ ಸೇನಾ ತುಕಡಿಯನ್ನು ತೆಗೆಯಬೇಕೇ? ಮತ್ತೊಂದು ಜಾಗದಲ್ಲಿ ಆಕ್ರಮಣ ಮಾಡಬೇಕೆ? ಒಂದು ವೇಳೆ ಹೀಗೆ ಮಾಡಿದರೆ ತೆರೆದ ಯುದ್ಧ ಜರುಗಿದಂತೆಯೇ ಎಂಬ ಗಂಭೀರ ಪ್ರಶ್ನೆ ಎಲ್ಲರೆದುರಿಗಿತ್ತು.</p>
<p>ಕಾರ್ಗಿಲ್‍ನ್ನು ಏನೇ ಆಗಲಿ ಮುಕ್ತಗೊಳಿಸಬೇಕು. ಇದು ಎಲ್ಲರ ಅಭಿಪ್ರಾಯವಾಗಿದೆ. ಆದರೆ ಯಾವುದೇ ಕಾರಣಕ್ಕೂ ನಿಯಂತ್ರಣ ರೇಖೆ ಅಥವಾ ಅಂತರರಾಷ್ಟ್ರೀಯ ಗಡಿಯನ್ನು ದಾಟಬಾರದು ಎಂದು ವಿದೇಶಮಂತ್ರಿ ಜಸವಂತ ಸಿಂಹರು ನುಡಿದರು. ಎರಡೂ ದೇಶಗಳು ಪರಮಾಣು ಅಸ್ತ್ರ ಹೊಂದಿರುವುದರಿಂದ ಯಾವ ಅಪಾಯ ಎದುರಾಗುವುದೆಂದು ಕ್ಯಾಬಿನೆಟ್ ಆಲೋಚಿಸಿತು. ಆದ್ದರಿಂದ ನುಸುಳುಕೋರರನ್ನು ಹೊಡೆದೋಡಿಸಬೇಕು ಅಷ್ಟೆ. ಆದರೆ ಗಡಿ ನಿಯಂತ್ರಣ ರೇಖೆಯನ್ನು ದಾಟಬಾರದು ಎಂದು ನಿರ್ಧರಿಸಲಾಯಿತು.</p>
<p>ವಾಜಪೇಯಿಯವರ ಸರ್ಕಾರದ ವಿಷಯದಲ್ಲಿ ಹಾಗೂ ಭಾರತದ ರಾಜಕೀಯ ವಲಯದಲ್ಲಿ 1999ರ ವರ್ಷವು ಏರುಪೇರುಗಳಿಂದ ಹಾಗೂ ಗಂಭೀರ ಘಟನೆಗಳಿಂದ ತುಂಬಿ ತುಳುಕಿತ್ತು. ಜಗತ್ತಿಗೆ ಜಗತ್ತೇ ಒಂದೆಡೆ ವಾಜಪೇಯಿಯವರ ಲಾಹೋರ್ ಬಸ್ ಯಾತ್ರೆಯನ್ನು ಹೊಗಳುತ್ತಿತ್ತು. ಮತ್ತೊಂದೆಡೆ ಅವರ ಸರ್ಕಾರವನ್ನು ಉರುಳಿಸಲು ನಡೆಯುತ್ತಿದ್ದ ಷಡ್ಯಂತ್ರಗಳು ಸಫಲತೆಯನ್ನು ಪಡೆಯುತ್ತಿದ್ದವು. ಏಪ್ರಿಲ್‍ನಲ್ಲಿ ಲೋಕಸಭೆಯಲ್ಲಿ ವಿಶ್ವಾಸ ಮತವಿಲ್ಲದೆ ವಾಜಪೇಯಿಯವರ ಸರ್ಕಾರವು ಒಂದು ಓಟಿನಿಂದ ಉರುಳಿತು. ತನ್ನ ಬಹುಮತವನ್ನು ಕಳೆದುಕೊಂಡಿತು. ದೇಶಕ್ಕೋಸ್ಕರ ದೃಢವಾದ ನಿರ್ಣಯ ತೆಗೆದುಕೊಳ್ಳಬೇಕಾದ ಸಂದರ್ಭದಲ್ಲಿ ಸೇನೆಯನ್ನು ಸಜ್ಜುಗೊಳಿಸಬೇಕಾದ ಸಂದರ್ಭದಲ್ಲಿ ವಾಜಪೇಯಿಯವರ ಸರ್ಕಾರದಲ್ಲಿ ಬಹುಮತವಿರಲಿಲ್ಲ. ಹಂಗಾಮಿ ಸರ್ಕಾರವಾಗಿ ಅದಕ್ಕೆ ಕಾರ್ಯನಿರ್ವಹಿಸಬೇಕಾಗಿ ಬಂತು. ಗಂಭೀರ ತೀರ್ಮಾನ ಕೈಗೊಳ್ಳುವಾಗ ಕೈ ಕಟ್ಟಿ ಹಾಕಿದಂತಾಯಿತು.</p>
<p>ವಾಯುಸೇನೆಯನ್ನು ಬಳಸಿಕೊಳ್ಳಲು ಸರ್ಕಾರವು ಒಪ್ಪಿಗೆ ಸೂಚಿಸಿತು. ಆದರೆ ಗಡಿ ನಿಯಂತ್ರಣ ರೇಖೆಯನ್ನು ಎಂಥದೇ ಪರಿಸ್ಥಿತಿಯಲ್ಲಿ ದಾಟದೇ ಇರುವಂತೆ ಸೂಚಿಸಲಾಯಿತು. ಈ ಸುದ್ದಿ ಪಾಕೀಸ್ತಾನೀ ಸೇನೆಗೆ ತಲುಪಿತು. ಒಂದು ರೀತಿ ಸಮಾಧಾನ ತರುವ ಸುದ್ದಿ ಇದಾಗಿತ್ತು. ಅದಕ್ಕೀಗ ರಕ್ಷಣಾತ್ಮಕ ರಣನೀತಿಯನ್ನು ಅನುಸರಿಸುವ ಅವಶ್ಯಕತೆಯಿರಲಿಲ್ಲ.</p>
<p>ಹಿಂದೂಸ್ತಾನದ ಆಕಾಶದಲ್ಲೀಗ ವಾಯುಸೇನೆಯ ವಿಮಾನಗಳು ಕಂಡುಬರುತ್ತಿದ್ದವು. ಪ್ರಾರಂಭಿಕ ಹಾರಾಟದ ನಂತರ ವಾಯುಸೇನೆಯು ತನ್ನ ರಣನೀತಿಯನ್ನು ಬದಲಿಸಿತು. ಈಗ ವಾಯುಸೇನೆಯೂ ತನ್ನ ಯುದ್ಧ ವಿಮಾನಗಳನ್ನು ಕಣಕ್ಕಿಳಿಸಿತು. ಇದಕ್ಕೆ ಆಪರೇಷನ್ ‘ರಜತ ಸಾಗರ’ ಎಂದು ಹೆಸರಿಡಲಾಯಿತು.</p>
<p>ಮಿಗ್-29ಗಳು ಇತರೆ ವಿಮಾನಗಳಿಗೆ ಸುರಕ್ಷಾ ಕವರ್ ನೀಡುತ್ತಿದ್ದವು. ತನ್ನ ವಾಯುಕ್ಷೇತ್ರದಲ್ಲೇ ಇದ್ದುಕೊಂಡು ಭಾರತೀಯ ವಾಯುಸೇನೆಯು ಅತ್ಯಂತ ಕಠಿಣವಾದ ಕಾರ್ಯವೈಖರಿಯನ್ನು ಮಾಡಿ ತೋರಿಸಿತು. 13000 ರಿಂದ 18000 ಫೀಟುಗಳ ಎತ್ತರದಲ್ಲಿ ಬಚ್ಚಿಟ್ಟುಕೊಂಡಿದ್ದ ಪಾಕೀಸ್ತಾನಿ ಸೈನಿಕರನ್ನು ಪತ್ತೆ ಹಚ್ಚಿ ಗುರಿಯಾಗಿಸಿ ಹೊಡೆದುರುಳಿಸಿತು. ಭಾರತವು ಆಕಾಶದಲ್ಲಿ ಯುದ್ಧಕ್ಕಾಗಿ ಸಿದ್ಧವಾಗಿದೆ ಮತ್ತು ಯುದ್ಧ ಮಾಡಲು ಬಯಸುತ್ತಿದೆ ಎಂದು ಪಾಕೀಸ್ತಾನಕ್ಕೆ ಅರ್ಥವಾಯಿತು.</p>
<p>ವಾಯುಸೇನೆಯನ್ನು ಬಳಸಿಕೊಂಡು ದಾಳಿ ಮಾಡುವಾಗ ನಮ್ಮ ಎರಡು ಯುದ್ಧವಿಮಾನಗಳು ನಷ್ಟವಾಗಿದ್ದವು. ನಚಿಕೇತ ಎಂಬ ಭಾರತೀಯ ಪೈಲಟ್ ಪಾಕೀಸ್ತಾನದ ವಶದಲ್ಲಿದ್ದರು. ಅವರನ್ನು ಬಿಡಿಸಲು ಪ್ರಯತ್ನಗಳಾಗುತ್ತಿದ್ದವು. ಪ್ರಧಾನಿಗಳು ಹೇಳಿದರೆ ಮಾತ್ರ ಬಿಡುಗಡೆ ಮಾಡುತ್ತೇವೆ ಎಂದು ಪಾಕೀಸ್ತಾನದ ಸೇನಾ ಆಫೀಸರುಗಳು ಹೇಳಿದರು. ನಚಿಕೇತರನ್ನು ಬಿಡುಗಡೆ ಮಾಡುವ ತೀರ್ಮಾನವಾದಾಗ ಅವರನ್ನು ಕರೆದುಕೊಂಡು ಹೋಗಲು ಜಿನ್ನಾರ ರೂಮಿಗೆ ಬರುವಂತೆ ಹೈ ಕಮೀಷನರ್ ಆದ ಜಿ. ಪಾರ್ಥಸಾರಥಿಯವರಿಗೆ ಹೇಳಲಾಯಿತು. ಪಾಕೀಸ್ತಾನಿ ಹಾಗೂ ಅಂತರ ರಾಷ್ಟ್ರೀಯ ಮೀಡಿಯಾಗಳ ಸಮಕ್ಷಮದಲ್ಲಿ ಭಾರತವನ್ನು ಕೀಳಾಗಿ ಪ್ರತಿಬಿಂಬಿಸಲು ಮಾಡಿದ ಪ್ರಯತ್ನ ಅದಾಗಿತ್ತು. ಜಿ. ಪಾರ್ಥಸಾರಥಿಯವರು ದೆಹಲಿಯಲ್ಲಿದ್ದ ರಾಷ್ಟ್ರೀಯ ಸುರಕ್ಷಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರಿಗೆ ಎಲ್ಲ ವಿಚಾರ ತಿಳಿಸಿದರು. ನಚಿಕೇತರನ್ನು ನೀವು ಕರೆತರಲು ಒಪ್ಪಿಕೊಳ್ಳಲು ಸಾಧ್ಯವಿಲ್ಲ. ಯುದ್ಧ ನಿಯಮದಂತೆ ಅಂತರ ರಾಷ್ಟ್ರೀಯ ರೆಡ್‍ಕ್ರಾಸಿಗೆ ನಚಿಕೇತರನ್ನು ಒಪ್ಪಿಸುವಂತೆ ಪಾರ್ಥಸಾರಥಿಯವರು ಪಾಕೀಸ್ತಾನಕ್ಕೆ ತಿಳಿಸಿದರು.</p>
<p>ಸಾಕಷ್ಟು ಒತ್ತಾಯದ ನಂತರ ಪಾಕೀಸ್ತಾನವು ಒಪ್ಪಿತು. ಭಾರತವು ನಚಿಕೇತರನ್ನು ರೆಡ್‍ಕ್ರಾಸ್ ಮೂಲಕ ಗೋಪ್ಯವಾಗಿ ಅವರ ಫೋಟೋ ಬಹಿರಂಗವಾಗದಂತೆ ವಾಘಾ ಬಾರ್ಡರ್ ಮೂಲಕ ಭಾರತಕ್ಕೆ ಕಳುಹಿಸಿತು.</p>
<p>ಪಾಕೀಸ್ತಾನವು ಈ ನುಸುಳುವಿಕೆಗೆ ‘ಆಪರೇಷನ್ ಬದ್ರ’ ಎಂಬ ಕೋಡ್ ಹೆಸರಿಟ್ಟಿತ್ತು. ಇದಕ್ಕೆ ಐದು ಉದ್ದೇಶಗಳಿದ್ದವು. 1) ಎಲ್ಲಕ್ಕಿಂತ ಮುಖ್ಯವಾಗಿ ಶ್ರೀನಗರ-ಲೇಹ್ ಹೈವೇಗೆ ತಡೆಯೊಡ್ಡುವುದು ಮತ್ತು ಆ ದಾರಿ ಮುಚ್ಚುವುದು. ಏಕೆಂದರೆ ಇದೇ ದಾರಿ ಮೂಲಕ ಲಡಾಕ್‍ನಲ್ಲಿನ ಸೈನಿಕರಿಗೆ ಆಹಾರ ಸಾಮಗ್ರಿಗಳು ಸರಬರಾಜಾಗುತ್ತಿತ್ತು. 2) ಸಿಯಾಚೀನ್‍ನಲ್ಲಿರುವ ತನ್ನ ಸೈನಿಕರನ್ನು ವಾಪಸ್ಸು ಕರೆಸಿಕೊಳ್ಳಲು ಭಾರತದ ಮೇಲೆ ಒತ್ತಡ ಹೇರುವುದು. 3) ಕಾಶ್ಮೀರ ವಿವಾದವನ್ನು ಬಗೆಹರಿಸಲು ತನ್ನ ಷರತ್ತುಗಳನ್ನು ಭಾರತವು ಒಪ್ಪಿಕೊಳ್ಳುವಂತೆ ಒತ್ತಡ ಹೇರುವುದಕ್ಕೋಸ್ಕರ ಕಾರ್ಗಿಲ್ ಘಟನೆಯನ್ನು ನೆವ ಮಾಡಿಕೊಳ್ಳುವುದು. 4) ಜಮ್ಮು ಕಾಶ್ಮೀರದಲ್ಲಿ ಆತಂಕವಾದಿ ಚಟುವಟಿಕೆಯನ್ನು ಹೆಚ್ಚಿಸುವುದು. 5) ಕಾಶ್ಮೀರ ಸಮಸ್ಯೆಯನ್ನು ಅಂತಾರಾಷ್ಟ್ರೀಯ ವೇದಿಕೆಗೆ ಕೊಂಡೊಯ್ಯುವುದು. ಆದರೆ ಈ ಯಾವೊಂದೂ ವಿಷಯಗಳಲ್ಲಿಯೂ ಪಾಕೀಸ್ತಾನಕ್ಕೆ ಯಶಸ್ಸು ಸಿಗಲಿಲ್ಲ.</p>
<p>ಕಾರ್ಗಿಲ್ ಯುದ್ಧದ ಸಮಯದಲ್ಲಿ ಭಾರತದ ಸೇನಾ ಪ್ರಮುಖರು ಹಾಗೂ ಗುಪ್ತಚರ ಏಜೆನ್ಸಿಯವರ ನಡುವೆ ಮಾತಿನ ಸಮರ ನಡೆಯುತ್ತಲೇ ಇತ್ತು. ಒಂದು ವೇಳೆ ಸರಿಯಾದ ಸಮಯಕ್ಕೆ ನುಸುಳುಕೋರರ ಮಾಹಿತಿ ಸಿಕ್ಕಿದ್ದಿದ್ದರೆ ಯುದ್ಧದ ಪ್ರಮೇಯವೇ ಬರುತ್ತಿರಲಿಲ್ಲ ಎಂದು ಸೇನೆಯ ಪ್ರಮುಖರು ವಾದಿಸಿದರು. ಆ ನುಸುಳುಕೋರರು ಆತಂಕವಾದಿಗಳಲ್ಲ ಅವರು ಪಾಕೀಸ್ತಾನೀ ಸೈನಿಕರೇನೇ ಎಂದು ಸೈನ್ಯವು ಸಂದೇಹ ವ್ಯಕ್ತಪಡಿಸಿದರೂ ಸಹ ಗುಪ್ತಚರ ಏಜೆನ್ಸಿಯವರು ಇದನ್ನು ಒಪ್ಪಲು ತಯಾರಿರಲಿಲ್ಲ. ರಕ್ಷಣಾ ಮಂತ್ರಿ ಜಾರ್ಜ್ ಫರ್ನಾಂಡಿಸ್‍ರು ಯುದ್ಧಕ್ಷೇತ್ರಕ್ಕೆ ಹೋಗಿ ಬಂದ ಮೇಲೆ ಬಹುಶಃ ಅದಕ್ಕೆ ಎರಡೇ ಎರಡು ದಿನಗಳಲ್ಲಿ ಎಲ್ಲ ಸರಿ ಮಾಡುತ್ತೇನೆ ಎಂದು ಹೇಳಿದ್ದಿರಬೇಕು.</p>
<p>ಈ ವಿಷಯದ ಬಗ್ಗೆ ಸರ್ಕಾರ ಮತ್ತು ಬಹಳ ಮುಖ್ಯವಾಗಿ ಗುಪ್ತಚರ ಏಜೆನ್ಸಿಗಳು ಸಾಕಷ್ಟು ವಿಮರ್ಶೆ ನಡೆಸಿದರು. ಕಾರ್ಗಿಲ್ ಕದನ ನಿಂತ ಮೇಲೆ ರಚಿಸಿದ ಸುಬ್ರಹ್ಮಣ್ಯಂ ಕಮಿಟಿಯು ಕೂಡ ಈ ವಿಷಯದಲ್ಲಿ ಗುಪ್ತಚರ ಏಜೆನ್ಸಿಗಳಿಂದ ತುಂಬಾ ಗಂಭೀರವಾದ ತಪ್ಪಾಗಿದೆ ಎಂದು ಅಭಿಪ್ರಾಯ ಪಟ್ಟಿತು. ಆಗ ಪದಾತಿದಳದ ಅಧ್ಯಕ್ಷರಾಗಿದ್ದ ವಿ.ಪಿ. ಮಲಿಕ್ ಹೇಳಿದರು, 'ನಮ್ಮ ಗಡಿಗುಂಟ ಪಾಕೀಸ್ತಾನಿ ಸೈನ್ಯವು ಈ ರೀತಿ ಚಟುವಟಿಕೆ ನಡೆಸುತ್ತಿರುವ ಬಗ್ಗೆ ಅನುಮಾನ ಪಡದೇ ಇದ್ದುದು ಮತ್ತು ಇದರ ಬಗ್ಗೆ ಮಾಹಿತಿ ಸಂಗ್ರಹಿಸದೇ ಇದ್ದುದು ನಮ್ಮ ಇಂಟೆಲಿಜೆನ್ಸ್ ಏಜೆನ್ಸಿಗಳ ಕಾರ್ಯವೈಖರಿಯಲ್ಲಿ, ಸೂಚನೆಗಳನ್ನು ಸಂಗ್ರಹಿಸುವ ರೀತಿ ನೀತಿಗಳಲ್ಲಿ ಹಾಗೂ ನಿರ್ಣಯ ತೆಗೆದುಕೊಳ್ಳುವ ಕ್ಷಮತೆಯಲ್ಲಿ ಇರುವ ಕೊರತೆಗಳನ್ನು ಎತ್ತಿ ತೋರಿಸುತ್ತದೆ.' ಆದಾಗ್ಯೂ ಈ ಅಭಿಪ್ರಾಯವನ್ನು ಅವರು ವ್ಯಕ್ತಪಡಿಸಿದಾಗ ಸಾಕಷ್ಟು ಟೀಕೆಗಳನ್ನು ಎದುರಿಸಬೇಕಾಗಿಬಂತು.</p>
<p>ಈ ರೀತಿಯ ಅಪಾಯದ ಸೂಚನೆಗಳನ್ನು ನಾವು ಮೊದಲೇ ಇತ್ತಿದ್ದೆವು ಎಂದು ಗುಪ್ತಚರ ಏಜೆನ್ಸಿಗಳು ವಾದಿಸಿದವು. ಒಂದು ವೇಳೆ ನಿಮ್ಮ ರಿಪೋರ್ಟು ಅಷ್ಟು ಕರಾರುವಾಕ್ಕಾಗಿ ಹಾಗೂ ಮುಖ್ಯವಾಗಿದ್ದಿದ್ದರೆ ಅದರ ಕುರಿತು ಪ್ರಧಾನಿಗಳಾಗಲೀ, ರಾಷ್ಟ್ರೀಯ ಸುರಕ್ಷಾ ಸಲಹೆಗಾರರಾಗಲೀ (ಸಿಸಿಎಸ್) ಏಕೆ ಚರ್ಚಿಸಲಿಲ್ಲ? ಎಂದು ಗುಪ್ತಚರ ಏಜೆನ್ಸಿಗಳ ಮಾತಿಗೆ ಜನರಲ್ ಮಲಿಕ್‍ರವರು ಸವಾಲೆಸೆದರು. ಒಂದು ವೇಳೆ ಗುಪ್ತಚರ ಏಜೆನ್ಸಿಗಳು ನಿಖರವಾಗಿ ಪತ್ತೆ ಹಚ್ಚಿದ್ದಿದ್ದರೆ 1999ರ ಫೆಬ್ರವರಿಯ ಪ್ರಧಾನಿಗಳ ಲಾಹೋರ್ ಯಾತ್ರೆಯನ್ನು ನಿಲ್ಲಿಸಬಹುದಿತ್ತು. ಆಗ ಕೂಡಲೇ ಪಾಕೀಸ್ತಾನದ ಒಳನುಸುಳುವಿಕೆಯನ್ನು ಸೈನಿಕ ಕಾರ್ಯಾಚರಣೆ ಎಂದು ಘೋಷಿಸಬಹುದಿತ್ತು. ಪರಿಣಾಮವೇ ಬೇರೆಯಾಗಿರುತ್ತಿತ್ತು ಎಂಬುದು ಮಲಿಕ್‍ರವರ ಅಭಿಪ್ರಾಯವಾಗಿತ್ತು. ಮಲಿಕ್‍ರವರು 'ಒಂದು ವೇಳೆ ಈ ರೀತಿ ನಡೆದಿದ್ದರೆ ನಾನು 1999ರ ಮೇನಲ್ಲಿ ಪೋಲೆಂಡ್ ಮತ್ತು ಚೆಕ್ ಗಣರಾಜ್ಯದ ಯಾತ್ರೆ ಕೈಗೊಳ್ಳುತ್ತಿರಲಿಲ್ಲ' ಎಂಬಲ್ಲಿಯವರೆಗೆ ಅವರ ನಿಲುವನ್ನು ವ್ಯಕ್ತಪಡಿಸಿದರು. ಜನರಲ್ ಮಲಿಕ್‍ರವರ ಮತ್ತೊಂದು ಅಭಿಪ್ರಾಯ ಏನಿತ್ತೆಂದರೆ, 'ಆ ಸಮಯದಲ್ಲಿ ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್, ಇಂಟೆಲಿಜೆನ್ಸ್ ಬ್ಯೂರೋ ಮತ್ತು ಜೆಐಸಿಯ ಅಧ್ಯಕ್ಷರು ಸೇನಾಪ್ರಮುಖರನ್ನು ಭೇಟಿ ಮಾಡುವುದು ಬಿಟ್ಟು ಪ್ರಧಾನಮಂತ್ರಿ ವಾಜಪೇಯಿಯವರನ್ನು ಮತ್ತು ರಕ್ಷಣಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರನ್ನು ಹೆಚ್ಚು ಭೇಟಿ ಮಾಡುತ್ತಿದ್ದರು.' ಕಾರ್ಗಿಲ್ ಕದನಕ್ಕಿಂತ ಮುಂಚಿನ ಘಟನೆ ಬಗ್ಗೆ ಕೂಡ ಮಲಿಕ್‍ರವರು ಅಸಮಾಧಾನಗೊಂಡಿದ್ದರು. ಜನರಲ್ ಮಲಿಕ್ ಏನು ಹೇಳಿದರೆಂದರೆ, '1999ರ ಮಾರ್ಚ್‍ನ ಪ್ರಾರಂಭದಿಂದಲೂ ಭಾರತ ಮತ್ತು ಪಾಕೀಸ್ತಾನದ ಪ್ರಧಾನಮಂತ್ರಿಗಳಿಬ್ಬರೂ ಹೊಸ ದೆಹಲಿಯ ಭಾರತೀಯ ರಾಜಕೀಯ ಪತ್ರಕರ್ತರಾದ ಆರ್.ಕೆ. ಮಿಶ್ರ ಹಾಗೂ ಇಸ್ಲಾಮಾಬಾದಿನಲ್ಲಿ ಪಾಕೀಸ್ತಾನದ ರಾಜಕಾರಣಿ ನಿಯಾಜ್ ನಾಯಕ್‍ರ ಮೂಲಕ ರಹಸ್ಯ ಮಾತುಕತೆ ನಡೆಸುತ್ತಿದ್ದರೆಂದು ಸೇನೆಗೆ ಗೊತ್ತಿರಲಿಲ್ಲ.' ಕಾರ್ಗಿಲ್ ಘಟನೆಯ ಹಿನ್ನೆಲೆಯಲ್ಲಿ ಗುಪ್ತಚರ ಏಜೆನ್ಸಿಗಳ ಬೇಜವಾಬ್ದಾರಿತನದಿಂದ ಮಲಿಕ್‍ರವರಿಗೆ ಅಸಮಾಧಾನವೇನೋ ಇದ್ದೇ ಇತ್ತು. ಇಷ್ಟೇ ಅಲ್ಲದೆ ಸರ್ಕಾರವು ಸೇನೆಗಿಂತ ಹೆಚ್ಚಾಗಿ ಏಜೆನ್ಸಿಗಳ ಮೇಲೆ ಹೆಚ್ಚು ಭರವಸೆ ಇಟ್ಟಿದ್ದುದು ಅವರಿಗೆ ತುಂಬಾ ನೋವು ತಂದಿತ್ತು.</p>
<p>ರಕ್ಷಣೆಗೆ ಸಂಬಂಧಿಸಿದ ವಿಷಯಗಳ ಕ್ಯಾಬಿನೆಟ್ ಸಮಿತಿ ಅಂದರೆ ಸಿಸಿಎಸ್‍ನ ಸಭೆಯಲ್ಲಿ ಜನರಲ್ ಮಲಿಕ್‍ರವರು ನುಸುಳುಕೋರರ ಗುರುತಿನ ವಿಷಯವೆತ್ತಿದರು. ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್‍ನ ಪ್ರಮುಖರಾದ ಅರವಿಂದ ದೇವ, ಇಂಟಲಿಜೆನ್ಸ್ ಪ್ರಮುಖರಾದ ಎಸ್.ಕೆ. ದತ್ತಾ ಮತ್ತು ರಾಷ್ಟ್ರೀಯ ರಕ್ಷಣಾ ಪರಿಷತ್ತಿನ ಸಚಿವಾಲಯದಲ್ಲಿ ಕಾರ್ಯದರ್ಶಿಯಾಗಿರುವ ಸತೀಶ್ಚಂದ್ರರ ಪ್ರಕಾರ ನುಸುಳುಕೋರರಲ್ಲಿ ಶೇ. ಎಂಭತ್ತು ಭಾಗ ಜೆಹಾದಿ ಆತಂಕವಾದಿಗಳು ಇದ್ದರು ಹಾಗೂ ಶೇ. ಮೂವತ್ತು ಭಾಗ ಪಾಕೀಸ್ತಾನೀ ಸೈನಿಕರಿದ್ದರು ಎಂದು ತಿಳಿದು ಬಂದಿತ್ತು. ಜನರಲ್ ಮಲಿಕ್‍ರವರು ಯಾವಾಗ ಇದು ಸುಳ್ಳು ಎಂದು ಜೋರು ಮಾಡಿದರೋ ಆಗ ಪ್ರಧಾನಿಗಳು ಜೆಹಾದಿ ಆತಂಕವಾದಿಗಳ ಬಗ್ಗೆ ಸಂಪೂರ್ಣ ರಿಪೋರ್ಟು ಕೊಡಿ ಎಂದು ರಾಷ್ಟ್ರೀಯ ರಕ್ಷಣಾ ಪರಿಷತ್ತಿನ ಸಚಿವಾಲಯಕ್ಕೆ ಹೇಳಿದರು. ಆಗ ಕೆಲವು ದಿನಗಳ ನಂತರ ಸತೀಶ್ಚಂದ್ರರು ಹೊಸ ರಿಪೋರ್ಟ್ ತಯಾರಿಸಿದರು. ಅದರ ಪ್ರಕಾರ ಶೇ. 70%ರಷ್ಟು ಪಾಕೀಸ್ತಾನೀ ಸೈನಿಕರು ಹಾಗೂ ಶೇ. 30%ರಷ್ಟು ಜಿಹಾದಿಗಳು ಇದ್ದಾರೆ ಎಂಬುದಾಗಿತ್ತು. ಪದಾತಿದಳಕ್ಕೆ ಸಿಕ್ಕಿರುವ ಸಾಕ್ಷಿಗಳಿಗನುಗುಣವಾಗಿ ಎಲ್ಲ ನುಸುಳುಕೋರರು ಪಾಕೀಸ್ತಾನಿ ಸೈನಿಕರಾಗಿದ್ದಾರೆ ಎಂದು ಜನರಲ್ ಮಲಿಕ್‍ರವರು ಸವಾಲು ಹಾಕಿದರು. ಪ್ರಧಾನಿ ವಾಜಪೇಯಿಯವರು ಸಹ ನನ್ನ ಮಾತಿಗೆ ಕಿವಿಗೊಡಲಿಲ್ಲ ಎಂದು ಮಲಿಕ್ ದೂರುತ್ತಾರೆ. 'ರಾಷ್ಟ್ರೀಯ ರಕ್ಷಣಾ ಪರಿಷತ್ತಿನ ಸಚಿವಾಲಯದ ಕಾರ್ಯದರ್ಶಿಗಳು, ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್ ಮತ್ತು ಇಂಟಲಿಜೆನ್ಸ್ ಬ್ಯೂರೋ ಪ್ರಮುಖರ ಕಡೆ ಬೆರಳು ತೋರಿಸುತ್ತಾ ನನ್ನ ಕಿವಿಯಲ್ಲಿ 'ಜನರಲ್ ಮಲಿಕ್.... ಇವರ ಗೌರವವನ್ನು ಕಾಪಾಡಬೇಕಲ್ಲವೇ....?' ಎಂದು ಪಿಸುಗುಟ್ಟಿದರು. 'ಈ ಹೇಳಿಕೆ ನನ್ನ ಪಾಲಿಗೆ ಅವಿಸ್ಮರಣೀಯವಾಗಿದೆ' ಎಂದು ಮಲಿಕ್ ಹೇಳುತ್ತಾರೆ.</p>
<p>ಮತ್ತೊಂದು ಪ್ರಮುಖವಾದ ಘಟನೆಯನ್ನು ಜನರಲ್ ಮಲಿಕ್ ಉಲ್ಲೇಖಿಸುತ್ತಾರೆ. ಪಾಕೀಸ್ತಾನಿ ಸೇನಾ ಪ್ರಮುಖರಾದ ಜನರಲ್ ಪರ್ವೇಜ್ ಮುಷರ್ರಫ್ ಮತ್ತು ಪಾಕೀಸ್ತಾನದ ಚೀಫ್ ಆಫ್ ಜನರಲ್ ಸ್ಟಾಫ್ ಮೊಮ್ಮದ್ ಅಜೀಜ್ ಖಾನ್‍ರ ನಡುವೆ ನಡೆದ ಸಂಭಾಷಣೆಯ ಟೇಪು ಸಿಕ್ಕಿ ಅದನ್ನು ಸಿಸಿಎಸ್‍ನಲ್ಲಿ ಕೇಳಿದ ಮೇಲೆ ಪಾಕೀಸ್ತಾನೀ ಸೈನ್ಯವೇ ಸೃಷ್ಟಿಸಿ ತಾನೇ ಮುಕ್ತಾಯಗೊಳಿಸಿದ ಕಾರ್ಗಿಲ್ ಅಭಿಯಾನ ಜೆಹಾದಿ ಆಕ್ರಮಣವಾಗಿರದೆ ಸೈನಿಕ ಆಕ್ರಮಣವಾಗಿತ್ತು ಎಂಬುದು ಸ್ಪಷ್ಟವಾಗಿತ್ತು.</p>
<p>ಜನರಲ್ ಮಲಿಕ್ ಹೇಳುತ್ತಾರೆ, 'ಈ ಘಟನೆ ಕಳೆದು ಎರಡು ಮೂರು ದಿನಗಳಾದ ಮೇಲೆ ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್ ಏಜೆನ್ಸಿಯು ಮತ್ತೊಂದು ಸಂಭಾಷಣೆಯನ್ನು ಟೇಪು ಮಾಡಿತು. ಈ ವಿಷಯವನ್ನು ಮಿಲಿಟರಿ ಇಂಟೆಲಿಜೆನ್ಸ್ ಮತ್ತು ನನಗೆ ಮೊದಲು ಹೇಳುವುದು ಬಿಟ್ಟು ಟೇಪನ್ನು ರಾಷ್ಟ್ರೀಯ ರಕ್ಷಣಾ ಸಲಹೆಗಾರ ಬ್ರಜೇಶ್‍ಮಿಶ್ರ ಮತ್ತು ಪ್ರಧಾನಮಂತ್ರಿಗಳಿಗೆ ಕಳುಹಿಸಿತು.'</p>
<p>ಜೂನ್ 2ರಂದು ಐಎನ್‍ಎಸ್ ಆಯೋಜಿಸಿದ್ದ ಕಾರ್ಯಕ್ರಮವೊಂದರಲ್ಲಿ ಪ್ರಧಾನಮಂತ್ರಿ ಮತ್ತು ರಾಷ್ಟ್ರೀಯ ರಕ್ಷಣಾ ಸಲಹೆಗಾರರ ಜೊತೆ ಜನರಲ್ ಮಲಿಕ್ ಕೂಡ ಮುಂಬಯಿಯಲ್ಲಿದ್ದರು. ವಾಪಸ್ಸಾಗುವಾಗ ವಿಮಾನದಲ್ಲಿಯೇ ವಾಜಪೇಯಿಯವರು ಜನರಲ್ ಮಲಿಕ್‍ರೊಡನೆ ಮಾತಾಡುತ್ತಾ ಆ ಟೇಪಿನ ಬಗ್ಗೆ ಕೇಳಿದಾಗ ಮಲಿಕ್‍ರಿಗೆ ಆ ವಿಷಯವೇ ಗೊತ್ತಿರಲಿಲ್ಲ. ಮಲಿಕ್‍ರವರು ಟೇಪನ್ನು ನೋಡಿಯೇ ಇಲ್ಲ ಕೇಳಿಯೂ ಇಲ್ಲವೆಂದು ಆಗ ಬ್ರಜೇಶ್ ಮಿಶ್ರರಿಗೆ ಅರಿವಾಯಿತು. 'ಯುದ್ಧದ ಸಮಯದಲ್ಲೂ ಕೂಡ ನಮ್ಮ ಗುಪ್ತಚರ ವ್ಯವಸ್ಥೆಯು ಉನ್ನತ ಸ್ಥಾನಗಳಲ್ಲಿರುವವರ ನಡುವೆಯೂ ಸಹ ಯಾವ ರೀತಿ ವ್ಯವಹರಿಸುತ್ತಿದೆ, ಗುಪ್ತಚರ ಸಂಸ್ಥೆಗಳು ಹೆಸರು ಮಾಡುವುದಕ್ಕೋಸ್ಕರ ಹಾಗೂ ತಮ್ಮ ಪ್ರತಿಷ್ಠೆಗೋಸ್ಕರ ಸ್ಪರ್ಧಾ ಮನೋಭಾವ ಇಟ್ಟುಕೊಂಡು ಮುಖ್ಯವಾದ ಮಾಹಿತಿಗಳನ್ನು ಹೇಗೆ ಮುಚ್ಚಿಡುತ್ತಿದೆ ಎಂಬುದನ್ನು ಸ್ಪಷ್ಟ ಪಡಿಸುವುದಕ್ಕೋಸ್ಕರ ನಾನು ಈ ವಿಷಯವನ್ನೆಲ್ಲ ಹೇಳಬಯಸುತ್ತಿದ್ದೇನೆ' ಎಂದು ಮಲಿಕ್ ಹೇಳುತ್ತಾರೆ.</p>
<p>ಅತ್ತ ಪಾಕೀಸ್ತಾನವು ಬಣ್ಣ ಬದಲಾಯಿಸುತ್ತಿತ್ತು. ಕಾರ್ಗಿಲ್ ಕದನದ ಸಮಯದಲ್ಲಿ ಜೂನ್ 6 ರಂದು ಮಾತುಕತೆ ನಡೆಸಲು ಪಾಕೀಸ್ತಾನ ಕೇಳಿಕೊಂಡಿತು. ಪ್ರಧಾನಮಂತ್ರಿ ವಾಜಪೇಯಿಯವರು ಜೂನ್ 7ರಂದು ದೇಶವನ್ನು ಸಂಬೋಧಿಸುತ್ತ ಹೇಳಿದರು, 'ಒಂದು ವೇಳೆ ಒಳನುಸುಳಿಕೊಂಡು ನಿಯಂತ್ರಣ ರೇಖೆಯನ್ನು ಬದಲಾಯಿಸುವುದರ ಜೊತೆ ಜೊತೆಗೆ ಮಾತುಕತೆಯಾಡುವ ಚಾಳಿಯನ್ನು ಮುಂದುವರೆಸಿದರೆ ಮಾತುಕತೆಯು ಪ್ರಾರಂಭಕ್ಕೆ ಮೊದಲೇ ಕೊನೆಯಾಗಿರುತ್ತದೆ. ಎಂದು ನಾನು ಸ್ಪಷ್ಟವಾಗಿ ಹೇಳಬಯಸುತ್ತೇನೆ.'</p>
<p>ವಾಜಪೇಯಿಯವರು ಸೇನೆಯ ಬಗ್ಗೆ ಭರವಸೆ ಇಡಬೇಕೆಂದು ಹೇಳುತ್ತ 'ನಾವು ನಮ್ಮ ಸೈನಿಕರ ಶಕ್ತಿ ಮೇಲೆ ನಂಬಿಕೆ ಇಡಬೇಕು. ನಮ್ಮ ಸೇನೆ ತನ್ನ ಗುರಿಯನ್ನು ಸಾಧಿಸುತ್ತಿದೆ. ಭವಿಷ್ಯದಲ್ಲಿ ಇಂಥ ವಿದ್ಯಮಾನಗಳು, ದುಸ್ಸಾಹಸಗಳು ಜರುಗದಂತೆ ಅದು ಖಂಡಿತ ಎಚ್ಚರವಹಿಸಿ ತನ್ನ ಗುರಿ ಮುಟ್ಟಿ ತೋರಿಸುತ್ತದೆ.'</p>
<p>ಪಾಕೀಸ್ತಾನದ ವಿದೇಶ ಮಂತ್ರಿ ಸರ್‍ತಾಜ್ ಅಜೀಜ್‍ರವರು ಚೀನಾಕ್ಕೆ ಪ್ರಯಾಣಿಸುವ ಮಧ್ಯದಲ್ಲಿ ಜೂನ್ 12ಕ್ಕೆ ದೆಹಲಿಗೆ ಬಂದರು. ಮೂರು ಸೂತ್ರಗಳ ಪ್ರಸ್ತಾವನೆಯನ್ನು ಅವರು ಭಾರತದೆದುರು ಮಂಡಿಸಿದರು 1) ಯುದ್ಧ ವಿರಾಮ 2) ನಿಯಂತ್ರಣ ರೇಖೆಯ ಸಮೀಕ್ಷೆ ನಡೆಸಲು ಮತ್ತು ನಿರ್ಧರಿಸಲು ಕಾರ್ಯತತ್ಪರ ತಂಡವೊಂದನ್ನು ರಚಿಸುವುದು. 3) ಮುಂದಿನ ವಾರ ಇದೇ ರೀತಿಯಲ್ಲಿ ಭಾರತದ ವಿದೇಶ ಮಂತ್ರಿಗಳು ಪಾಕೀಸ್ತಾನದ ಪ್ರವಾಸ ಕೈಗೊಳ್ಳುವುದು. ಈ ಪ್ರಸ್ತಾವನೆಯನ್ನು ಹೊಸ ದೆಹಲಿಯು ಸಾರಾಸಗಟಾಗಿ ತಳ್ಳಿಹಾಕಿತು.</p>
<p>ಭಾರತವು ಅಂತಾರಾಷ್ಟ್ರೀಯ ಗಡಿಯಲ್ಲಿ ನಿಯಂತ್ರಣ ರೇಖೆಯನ್ನು ಎಂದಿಗೂ ದಾಟುವುದಿಲ್ಲ ಎಂದು ಮತ್ತೊಮ್ಮೆ ಸಾರ್ವಜನಿಕವಾಗಿ ಪ್ರಧಾನಮಂತ್ರಿ ವಾಜಪೇಯಿಯವರು ಹೇಳಿಕೆ ಕೊಟ್ಟರು. ಈ ರೀತಿ ಬಹಿರಂಗವಾಗಿ ಹೇಳಿಕೆ ಕೊಡಬಾರದು ಎಂದು ಮಲಿಕ್‍ರವರು ಬ್ರಜೇಶ್‍ಮಿಶ್ರರ ಬಳಿ ಹೇಳಿದರು. ಗಡಿಯುದ್ದಕ್ಕೂ ಬೀಡು ಬಿಟ್ಟಿರುವ ನುಸುಳುಕೋರರನ್ನು ಹೊಡೆದೋಡಿಸಬೇಕಾದರೆ ನಿಯಂತ್ರಣ ರೇಖೆಯನ್ನು ದಾಟುವುದು ಬಿಟ್ಟರೆ ನಮಗೆ ಬೇರೆ ದಾರಿಯಿಲ್ಲ. ಈ ವಿಷಯದ ಬಗ್ಗೆ ಪ್ರಧಾನಿಗಳು ಏನೂ ಮಾತಾಡಲಿಲ್ಲ. ಆದರೆ ಬ್ರಜೇಶ್‍ಮಿಶ್ರರು ಮಾತನ್ನು ಹಿಡಿತದಲ್ಲಿಟ್ಟುಕೊಳ್ಳಲು ಪ್ರಯತ್ನಿಸಿದರು. ಅವರು ಕೂಡಲೇ ಟಿವಿ ಚಾನಲ್ ಒಂದರ ಸಂದರ್ಶನದಲ್ಲಿ, 'ಇಂದಿನ ಪರಿಸ್ಥಿತಿಯಲ್ಲಿ ಗಡಿ ಮತ್ತು ನಿಯಂತ್ರಣ ರೇಖೆಯನ್ನು ದಾಟುವುದು ಅಷ್ಟು ಸಮಂಜಸವಲ್ಲ, ಆದರೆ ನಾಳೆ ಹೇಗೋ ಏನೋ ಹೇಳಲಾಗದು' ಎಂದು ಹೇಳಿದರು.</p>
<p>ಈ ಯುದ್ಧದ ಬಹಳ ಮುಖ್ಯವಾದ ಭಾಗವೆಂದರೆ ತೋಲೋಲಿಂಗ. ಪಾಕೀಸ್ತಾನವು ದ್ರಾಸ್ ಸೆಕ್ಟರ್‍ನಲ್ಲಿ ತೋಲೋಲಿಂಗವನ್ನು ಆಕ್ರಮಿಸಿತ್ತು. ಅದು ಹೈವೇ ಪಕ್ಕದ ಭಾರತೀಯ ಠಿಕಾಣೆಗಳನ್ನು ಧ್ವಂಸ ಮಾಡುವ ಮತ್ತು ನಿಯಂತ್ರಣ ರೇಖೆಯ ಸುತ್ತಮುತ್ತ ನಮ್ಮ ಶಿಬಿರದವರೆಗಿನ ಸಾಗಾಣಿಕೆಯನ್ನು ತಡೆಯುವ ಉದ್ದೇಶ ಹೊಂದಿತ್ತು. ಇದರಿಂದ ಸಂಪೂರ್ಣ ದಿನಸಿ ಸಾಗಾಣಿಕೆಯು ನಿಂತು ಹೋಗುತ್ತಿತ್ತು. ಅದನ್ನು ತಪ್ಪಿಸುವ ಮತ್ತು ಅದರ ಮೇಲೆ ಹಿಡಿತ ಸಾಧಿಸುವುದು ತುಂಬಾ ಅವಶ್ಯಕವಾಗಿತ್ತು. ತೋಲೋಲಿಂಗದ ವಿಜಯದ ನಂತರ ಎರಡೂ ದೇಶಗಳ ನಡುವೆ ಟ್ರ್ಯಾಕ್-2 ಮಾತುಕತೆ ಶುರುವಾಯಿತು. ಇದಕ್ಕಾಗಿ ಪಾಕೀಸ್ತಾನವು ಮತ್ತೊಮ್ಮೆ ನಾಲ್ಕು ಸೂತ್ರಗಳ ಬೇಡಿಕೆಯಿಟ್ಟಿತು. 1) ನಿಯಂತ್ರಣ ರೇಖೆಯನ್ನು ಪರಸ್ಪರ ಗೌರವಿಸಲು ಎರಡೂ ಕಡೆಯಿಂದ ಯೋಗ್ಯ ದಾರಿ ಕಂಡುಹಿಡಿಯುವುದು. 2) ಲಾಹೋರ್ ಘೋಷಣೆಗನುಗುಣವಾಗಿ ಪ್ರಾರಂಭಿಸಿದ ಕಾಂಪೋಸಿಟ್ ಮಾತುಕತೆಯನ್ನು ಕೂಡಲೇ ನಡೆಸುವುದು. 3) ಇಸ್ಲಾಮಾಬಾದ್ ಮೂಲಕ ಮುಜಾಹಿದ್ದೀನ್‍ಗಳ ಮೇಲೆ ತಮ್ಮ ಪ್ರಭಾವವನ್ನು ಬಳಸಿಕೊಂಡು ಗಡಿಯಲ್ಲಿ ಅವರು ಕಾರ್ಯಪ್ರವೃತ್ತರಾಗುವುದನ್ನು ನಿಲ್ಲಿಸುವುದು. 4) ನಿಶ್ಚಿತ ಸಮಯದಲ್ಲಿ ಸರಹದ್ದಿನೊಳಗೆ ಕಾಶ್ಮೀರದ ಸಮಸ್ಯೆಗೆ ಸಮಾಧಾನ ಹುಡುಕುವುದು. ಆದರೆ ಪ್ರಧಾನಮಂತ್ರಿಗಳಾದ ವಾಜಪೇಯಿಯವರು ಈ ನಾಲ್ಕು ಮಾತುಗಳನ್ನು ತಿರಸ್ಕರಿಸಿದರು ಹಾಗೂ ಯುದ್ಧವಿರಾಮವನ್ನು ಒಪ್ಪಲಿಲ್ಲ. ಇದರ ನಡುವೆ ವಾಜಪೇಯಿಯವರು ನುಡಿದರು, 'ಕಾರ್ಗಿಲ್‍ನಿಂದ ಪಾಕೀಸ್ತಾನಿ ಸೈನ್ಯವು ಕೂಡಲೇ ಕಾಲ್ತೆಗೆಯಬೇಕು, ಇಲ್ಲವೆಂದರೆ ಭಾರತವು ತಕ್ಕ ಉತ್ತರ ನೀಡುವುದು.'</p>
<p>ವಾಜಪೇಯಿ ಸರ್ಕಾರವು ಈ ಯುದ್ಧದಲ್ಲಿ ಒಂದು ಮುಖ್ಯವಾದ ತೀರ್ಮಾನ ಕೈಗೊಂಡಿತು. ಅದೇ ಹುತಾತ್ಮರಿಗೆ ಗೌರವ ಸಲ್ಲಿಸುವ ತೀರ್ಮಾನ. ಹುತಾತ್ಮರ ಶವಗಳನ್ನು ಅವರ ಊರು, ಮನೆಗಳವರೆಗೆ ಕೊಂಡೊಯ್ಯಲಾಗುವುದು ಮತ್ತು ಸಕಲ ರಾಜಕೀಯ ಗೌರವದೊಂದಿಗೆ ಅಂತಿಮ ಸಂಸ್ಕಾರ ಮಾಡಲಾಗುವುದು ಎಂದು ಪ್ರಥಮ ಬಾರಿಗೆ ತೀರ್ಮಾನ ತೆಗೆದುಕೊಳ್ಳಲಾಯಿತು. ಇದನ್ನು ಅತ್ಯಂತ ಪ್ರಮುಖವಾದ ತೀರ್ಮಾನವೆಂದು ಕರೆಯಲಾಯಿತು. ದೇಶವನ್ನು ಒಗ್ಗೂಡಿಸಲು ಈ ತೀರ್ಮಾನ ಬಹಳ ಪ್ರಮುಖವಾದ ಪಾತ್ರವಹಿಸಿತು. ಯುದ್ಧ ನಡೆಯುತ್ತಿದ್ದುದು ಕಾರ್ಗಿಲ್‍ನಲ್ಲಿ ಆದರೆ ಈ ನಿರ್ಧಾರದಿಂದ ರಾಜಸ್ಥಾನದಿಂದ ಹಿಡಿದು ಮಣಿಪುರದವರೆಗೆ ಮತ್ತು ಲಡಾಖ್‍ನಿಂದ ಹಿಡಿದು ಕೇರಳದವರೆಗೆ ಸಂಪೂರ್ಣ ದೇಶ ಯುದ್ಧದಲ್ಲಿ ಒಂದಾಯಿತು. ಯಾವುದೇ ಹಳ್ಳಿ ಅಥವಾ ಮೊಹಲ್ಲಾದಲ್ಲಿ ಯಾವುದೇ ಹುತಾತ್ಮನ ಶವ ಬಂದರೆ ಅದಕ್ಕೆ ಗೌರವ ಸಲ್ಲಿಸಲು ಇಡೀ ಊರೇ ಅಥವಾ ನಗರವೇ ಒಂದಾಗಿ ನಿಲ್ಲುತ್ತಿತ್ತು. ಆದರೆ ಅದೇ ಪಾಕೀಸ್ತಾನದ ಸೇನೆಯ ಪೀಕಲಾಟ ಹೇಗಿತ್ತೆಂದರೆ ಅದು ತನ್ನ ಸೈನಿಕರ ಶವಗಳನ್ನು ಒಪ್ಪಿಸಿಕೊಳ್ಳದೆ ಜಾರಿಕೊಳ್ಳುತ್ತಿತ್ತು.</p>
<p>ಕಾರ್ಗಿಲ್ ಪ್ರದೇಶದಲ್ಲಿ ಭಾರತದ ಸೈನ್ಯವು ತನ್ನ ಕಾರ್ಯಾಚರಣೆಯನ್ನು ಮತ್ತಷ್ಟು ತೀವ್ರಗೊಳಿಸುತ್ತಿರುವಾಗ ಅತ್ತ ಮತ್ತೊಂದೆಡೆ ರಾಜಕೀಯ ಮಟ್ಟದಲ್ಲಿ ಅಮೇರಿಕಾದ ಆಡಳಿತವು ಭಾರತ ಮತ್ತು ಪಾಕೀಸ್ತಾನಗಳೊಡನೆ ನಿರಂತರವಾಗಿ ಸಂಪರ್ಕದಲ್ಲಿತ್ತು. ಆಮೇರಿಕಾದ ಅಧ್ಯP್ಷÀ ಬಿಲ್ ಕ್ಲಿಂಟನ್‍ರವರು ಈ ಸಂಬಂಧವಾಗಿ ವಾಜಪೇಯಿಯವರೊಡನೆ ಮತ್ತು ಶರೀಫರೊಡನೆ ಅನೇಕ ಸಲ ಮಾತುಕತೆ ಸಹ ನಡೆಸಿದರು. ಅಮೇರಿಕಾಗೆ ಈ ಯುದ್ಧದ ಗಂಭೀರತೆ ಹಾಗೂ ಅದರ ಪರಿಣಾಮಗಳ ಅನುಭವವಾಗತೊಡಗಿತ್ತು.</p>
<p>ಪಾಕೀಸ್ತಾನದ ವಿದೇಶಮಂತ್ರಿ ಸರ್‍ತಾಜ್ ಅಜೀಜರು ಭಾರತಕ್ಕಿತ್ತ ವ್ಯರ್ಥ ಭೇಟಿಯ ನಂತರ ಪಾಕೀಸ್ತಾನ ಸರ್ಕಾರವು ಯುದ್ಧ ನಿಲ್ಲಿಸುವ ಗೌರವಪೂರ್ಣವಾದ ರೀತಿಯನ್ನು ಹುಡುಕುತ್ತಿತ್ತು. ನವಾಜ್ ಶರೀಫರ ಪ್ರಕಾರ ಜನರಲ್ ಪರ್ವೇಜ್ ಮುಶರ್ರಫ್‍ರವರೇ ಖುದ್ದಾಗಿ ತಾವೇಕೆ ಬಿಲ್ ಕ್ಲಿಂಟನರೊಡನೆ ಮಾತಾಡಬಾರದು? ಈ ಸಿಕ್ಕುಬಿಡಿಸಲು ಅವರನ್ನೇಕೆ ಕೇಳಿಕೊಳ್ಳಬಾರದು ಎಂದು ಕೇಳಿದ್ದರಂತೆ. ಅಂದರೆ ಯುದ್ಧಕ್ಕೆ ಕಡ್ಡಿ ಗೀರಿದ ಪರ್ವೇಜ್ ಮುಶರ್ರಫ್‍ರವರೇ ಅದಕ್ಕೆ ನೀರು ಸುರಿಯಲು ತವಕ ಪಡುತ್ತಿದ್ದರು. ಆದಾಗ್ಯೂ ಇದಕ್ಕೆ ವ್ಯತಿರಿಕ್ತವಾಗಿ ಪರ್ವೇಜ್ ಮುಶರ್ರಫ್‍ರು ನೀಡಿದ ಹೇಳಿಕೆ ಹೀಗಿತ್ತು, 'ಶರೀಫರು ಯುದ್ಧ ವಿರಾಮವನ್ನು ಬಯಸುತ್ತಿರುವಾಗಲೂ ನಾನು, ನಮ್ಮ ಸೈನ್ಯವು ನಿರ್ಣಾಯಕ ಹಂತ ತಲುಪಿದೆ ನಿಮ್ಮ ಅಭಿಪ್ರಾಯ ರಾಜಕೀಯದ್ದಾಗುವುದು ಎಂದು ಹೇಳಿದೆ.'</p>
<p>ಯಾವುದೇ ಹಂತದಲ್ಲಾಗಲಿ ಈಗ ಪಾಕೀಸ್ತಾನವು ಯುದ್ಧದಲ್ಲಿ ಅಮೇರಿಕಾದ ಹಸ್ತಕ್ಷೇಪವನ್ನು ಬಯಸುತ್ತಿತ್ತು. ಜೂನ್ ಕೊನೆಯಲ್ಲಿ ನವಾಜ್ ಶರೀಫರು ನಮಗೆ ಬೆಂಬಲ ನೀಡಬೇಕೆಂದು ಕ್ಲಿಂಟನ್ ಹತ್ತಿರ ಕೇಳಿಕೊಂಡರು. ಮತ್ತೆ ಜುಲೈ 2ರಂದು ಕೂಡಲೇ ಯುದ್ಧ ನಿಲ್ಲಿಸುವಂತೆ ಮತ್ತು ಕಾಶ್ಮೀರ ಸಮಸ್ಯೆಗೆ ಪರಿಹಾರ ಸೂಚಿಸುವಂತೆ ನವಾಜ್ ಶರೀಫರು ಕ್ಲಿಂಟನ್‍ರನ್ನು ಬೇಡಿದರು. ಯಾವಾಗ ಕ್ಲಿಂಟನರಿಂದ ಉತ್ತರ ಸಿಗಲಿಲ್ಲವೋ ಆಗ ತಾವೇ ಖುದ್ದಾಗಿ ವಾಷಿಂಗ್‍ಟನ್‍ಗೆ ಬರಲು ಸಿದ್ಧನಿದ್ದೇನೆ ಎಂದು ಶರೀಫ್ ತಿಳಿಸಿದರು. ಆಗ ಕ್ಲಿಂಟನರು ಸ್ಪಷ್ಟವಾದ ಮಾತುಗಳಲ್ಲಿ ಶರೀಫರಿಗೆ ಹೀಗೆ ಹೇಳಿದರು, 'ಪಾಕೀಸ್ತಾನವು ಎರಡು ಮುಖ್ಯವಾದ ವಿಷಯಗಳ ಕಡೆಗೆ ಗಮನಕೊಟ್ಟು ಬರಬೇಕು. ಒಂದು - ನಿಯಂತ್ರಣ ರೇಖೆಯಿಂದ ತನ್ನ ಸೈನಿಕರನ್ನು ವಾಪಸ್ಸು ಕರೆಸಿಕೊಳ್ಳಲು ಪಾಕೀಸ್ತಾನ ಮೊದಲು ಸಿದ್ಧಗೊಳ್ಳಬೇಕು. ಎರಡನೆಯದು- ಅಮೇರಿಕಾವು ಕಾಶ್ಮೀರ ಸಮಸ್ಯೆಯಲ್ಲಿ ಯಾವುದೇ ಕಾರಣಕ್ಕೂ ತಲೆ ಹಾಕಲು ತಯಾರಿಲ್ಲ.'</p>
<p>ಮಾರನೇ ದಿನ ಜುಲೈ ನಾಲ್ಕರಂದು ವಾಷಿಂಗ್‍ಟನ್‍ಗೆ ಹೊರಡುತ್ತೇನೆ ಎಂದು ಶರೀಫರು ಹೇಳಿದ ದಿನ ಅಮೇರಿಕಾದ ಸ್ವಾತಂತ್ರ್ಯದ ದಿವಸವಾದ್ದರಿಂದ ರಜವಿತ್ತು. ಈ ಸಂದರ್ಭದಲ್ಲಿ ವಾಜಪೇಯಿಯವರು ಉಪಸ್ಥಿತರಿರಲಿ ಎಂದು ಅಮೇರಿಕಾ ಬಯಸುತ್ತಿತ್ತು. ಇದೇ ಸಂದರ್ಭದಲ್ಲಿ ಬಿಲ್‍ಕ್ಲಿಂಟನರು ವಾಜಪೇಯಿಯವರೊಡನೆ ಫೋನಿನಲ್ಲಿ ಮಾತಾಡಿ ವಾಷಿಂಗ್‍ಟನ್‍ಗೆ ಬರಲು ಕೇಳಿಕೊಂಡರು. ಆದರೆ ವಾಜಪೇಯಿಯವರು ಒಪ್ಪಲಿಲ್ಲ.</p>
<p>ನವಾಜ್ ಶರೀಫರು ವಾಷಿಂಗ್‍ಟನ್‍ಗೆ ತೆರಳುವುದಕ್ಕಿಂತ ಮುಂಚೆ ರಕ್ಷಣಾ ವಿಷಯಗಳಿಗೆ ಸಂಬಂಧಿಸಿದಂತೆ ಕ್ಯಾಬಿನೆಟ್ ಸಮಿತಿಯೊಡನೆ ಸಭೆ ನಡೆಸಿದರು. ಅದರಲ್ಲಿ ಜನರಲ್ ಪರ್ವೇಜ್ ಮುಷರ್ರಫ್‍ರವರು ಕೂಡ ಭಾಗವಹಿಸಿದ್ದರು. ಮುಷರ್ರಫ್‍ರವರು ಶರೀಫರನ್ನು ಬೀಳ್ಕೊಡಲು ಏರ್‍ಪೋರ್ಟ್‍ಗೆ ಹೋದರು. ಜುಲೈ ಮೂರರಂದು ಭಾರತೀಯ ಸೈನಿಕರು ಟೈಗರ್ ಹಿಲ್‍ನ್ನು ಗೆದ್ದು ಬಿಟ್ಟಿದ್ದರು.</p>
<p>'ಅಧ್ಯಕ್ಷ ಕ್ಲಿಂಟನರು ನಿಯಂತ್ರಣ ರೇಖೆಯ ಮರ್ಯಾದೆಯನ್ನು ಕಾಪಾಡುವಂತೆ ಒತ್ತಾಯಿಸುತ್ತಿದ್ದರು. ಪಾಕೀಸ್ತಾನಿ ಸೈನ್ಯವು ಪರಮಾಣು ಅಸ್ತ್ರವನ್ನು ಪ್ರಯೋಗಿಸಲು ಹವಣಿಸುತ್ತಿದೆ ಎಂಬ ಸುದ್ದಿ ನನ್ನ ಕಿವಿಗೆ ಬಿದ್ದಿದೆ ಎಂದು ಕ್ಲಿಂಟನರು ಶರೀಫರನ್ನು ಕೇಳಿದರು. ಇದಕ್ಕೆ ಶರೀಫರು ಉತ್ತರಿಸುತ್ತ ನಾನು ಆ ರೀತಿ ಯಾವ ಆದೇಶವನ್ನು ನೀಡಿಲ್ಲ ಎಂದು ತಿಳಿಸುತ್ತಾ ಅವರು ಸಂಯುಕ್ತ ಹೇಳಿಕೆಗಳ ಪತ್ರಕ್ಕೆ ಸಹಿ ಹಾಕಲು ಮನಸ್ಸು ಮಾಡಿದರು. ಇದಾದ ನಂತರ ಅಧ್ಯP್ಷÀ ಕ್ಲಿಂಟನರು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಫೋನ್ ಮಾಡಿ ಸಹಿ ಹಾಕುವುದಕ್ಕಿಂತ ಮುಂಚೆ ಈ ಜೋಡಿ ಹೇಳಿಕೆ ಪತ್ರವನ್ನು ಒಮ್ಮೆ ನೋಡಲು ಹೇಳಿದರು' ಎಂದು ಅಮೇರಿಕಾದ ಅಧಿಕಾರಿಯಾದ ಬ್ರೂಶ್ ರೀಡಲ್ ಹೇಳುತ್ತಾರೆ.</p>
<p>'ಜುಲೈ 6ರಂದು ಭಾರತ ಮತ್ತು ಪಾಕೀಸ್ತಾನದ ಸೈನ್ಯಗಳ ಮಹಾನಿರ್ದೇಶಕರುಗಳ ನಡುವೆ ಫೋನಿನಲ್ಲಿ ಚರ್ಚೆಯಾಯಿತು. ಅಲ್ಲಿ ತನಕ ಬಟಾಲಿಕ್ ಮತ್ತು ದ್ರಾಸ್ ಸೆಕ್ಟರ್‍ಗಳಲ್ಲಿ ಶೇ. 90%ರಷ್ಟು ನುಸುಳುಕೋರರನ್ನು ಕೊನೆಗಾಣಿಸಲಾಗಿತ್ತು. ಟೈಗರ್ ಹಿಲ್ ಮತ್ತು ಪ್ವಾಯಿಂಟ್ 4875ನ್ನು ವಶಪಡಿಸಿಕೊಂಡ ಮೇಲೆ 79 ಮೌಂಟ್ ಬ್ರಿಗೇಡ್ ಮತ್ತು 50 ಪ್ಯಾರಾ ಬ್ರಿಗೇಡ್‍ಗಳು ಈಗ ಮಸ್ವಾಯಿ ಸೆಕ್ಟರ್‍ನ ಉಳಿದ ಭಾಗಗಳಲ್ಲಿರುವ ನುಸುಳುಕೋರರನ್ನು ಮುಗಿಸುವ ಸಿದ್ಧತೆಯಲ್ಲಿದ್ದವು' ಎಂದು ಜನರಲ್ ವಿ.ಪಿ. ಮಲಿಕ್‍ರವರು ತಮ್ಮ ಪುಸ್ತಕದಲ್ಲಿ ಬರೆದಿದ್ದಾರೆ.</p>
<p>'ಜುಲೈ 8ರಂದು ಪ್ರಧಾನಿ ವಾಜಪೇಯಿಯವರು ಜನರಲ್ ಮಲಿಕ್‍ರನ್ನು ತಮ್ಮ ನಿವಾಸಕ್ಕೆ ಕರೆಸಿಕೊಂಡು ಬ್ರಜೇಶ್‍ಮಿಶ್ರರೊಡನೆ ಸಭೆನಡೆಸಿದರು. ಪಾಕೀಸ್ತಾನವು ನಿಯಂತ್ರಣ ರೇಖೆಯವರೆಗೆ ಹಿಂದೆ ಸರಿಯಲು ಒಪ್ಪಿಕೊಂಡಿದೆ ಎಂದು ಹೇಳಿದರು. 'ಭಾರತೀಯ ಸೇನೆಯು ಪಾಕಿಗಳ ಹಿಂದೆ ಸರಿಯುವ ಮನವಿಯನ್ನು ಒಪ್ಪುವುದಿಲ್ಲ. ಈಗ ಗಾಳಿಯು ನಮಗನುಕೂಲವಾಗಿ ಬೀಸುತ್ತಿರುವಾಗ ಶತ್ರುವಿಗೆ ತಪ್ಪಿಸಿಕೊಳ್ಳಲು ಅವಕಾಶ ಏಕೆ ಮಾಡಿಕೊಡಬೇಕು?' ಎಂದು ಜನರಲ್ ಮಲಿಕ್ ಹೇಳಿದರು. ಕೆಲವು ಗಂಟೆಗಳ ನಂತರ ಪ್ರಧಾನಿಗಳು ಮತ್ತೆ ಮಲಿಕ್‍ರನ್ನು ಕರೆದು ಉಳಿದ ಪಾಕೀಸ್ತಾನಿ ನುಸುಳುಕೋರರನ್ನು ಹೊಡೆದೋಡಿಸಲು ಎಷ್ಟು ದಿನ ಬೇಕಾಗುತ್ತದೆ ಎಂದು ಕೇಳಿದರು. ಇದಕ್ಕೆ ಉತ್ತರವಾಗಿ ಮಲಿಕ್‍ರವರು ಎರಡು-ಮೂರು ವಾರಗಳು ಬೇಕಾಗಬಹುದು ಎಂದು ಹೇಳಿದರು. ಆಗ ವಾಜಪೇಯಿಯವರು ಹಂಗಾಮಿ ಸರ್ಕಾರದ ನಾಯಕರಾಗಿದ್ದರು. ನಾವೀಗ ಲೋಕಸಭಾ ಚುನಾವಣೆಯನ್ನು ಕೂಡ ನಡೆಸಬೇಕಿದೆ. ಅದಕ್ಕೂ ನಮ್ಮಲ್ಲಿ ಸಮಯವಿಲ್ಲ ಎಂದು ವಾಜಪೇಯಿಯವರು ಹೇಳಿದರು. ಇದಾದ ನಂತರ ಜನರಲ್ ಮಲಿಕ್‍ರವರು ತಮ್ಮ ಆಫೀಸರುಗಳೊಡನೆ ಎಲ್ಲ ಪರಿಸ್ಥಿತಿಗಳನ್ನು ಚರ್ಚಿಸಿದರು. ಸಲಹೆ ಸೂಚನೆಗಳನ್ನು ಪಡೆದಾದ ಮೇಲೆ ವಾಜಪೇಯಿಯವರಿಗೆ ಆ ಎಲ್ಲ ಮಾಹಿತಿ ನೀಡಿದರು. ನಂತರ ಪಾಕೀಸ್ತಾನೀ ಸೈನ್ಯವು ಹಿಂದಕ್ಕೆ ಸರಿಯುವ ಕಾರ್ಯಾಚರಣೆಗೆ ಅಂತಿಮ ರೂಪು ನೀಡಲಾಯಿತು. ಇದರ ನಡುವೆಯೇ ಮುಖ್ಯ ಚುನಾವಣಾ ಆಯುಕ್ತರಾದ ಎಂ.ಎಸ್. ಗಿಲ್‍ರವರು 1999ರ ಜುಲೈ 11ಕ್ಕೆ ಸಂಸತ್ತಿನ ಚುನಾವಣೆ ನಡೆಸಲು ಆದೇಶ ಹೊರಡಿಸಿದರು.</p>
<p>ಜುಲೈ 21ರಂದು ಜನರಲ್ ಮಲಿಕ್‍ರವರು ಪ್ರಧಾನಮಂತ್ರಿಗಳಿಗೆ ಎಲ್ಲಾ ಪರಿಸ್ಥಿತಿ ವರ್ಣಿಸುತ್ತಾ ನಮ್ಮ ಗಡಿಯಲ್ಲಿ ಪಾಕೀಸ್ತಾನವು ಆಕ್ರಮಿಸಿರುವ ಶಿಖರಗಳನ್ನು ಗೆಲ್ಲುವುದಕ್ಕಿಂತ ಮುಂಚೆಯೇ ಆಪರೇಷನ್ ವಿಜಯವನ್ನು ಮುಕ್ತಾಯಗೊಳಿಸಲು ಸಾಧ್ಯವಿಲ್ಲ ಮತ್ತು ಇದಕ್ಕಾಗಿ ನಾವು ಬಲ ಪ್ರಯೋಗಮಾಡಲು ಅಪ್ಪಣೆ ಬೇಕಾಗಿದೆ. ಎಂದು ಹೇಳಿದರು. ವಾಜಪೇಯಿಯವರು ಒಪ್ಪಿಗೆ ಸೂಚಿಸಿದರು. ಜುಲೈ 25ಕ್ಕೆ ಎಲ್ಲಾ ಮೂರು ಶಿಖರಗಳನ್ನು ಪಾಕೀಸ್ತಾನದ ಹಿಡಿತದಿಂದ ಬಿಡಿಸಿಕೊಳ್ಳಲಾಯಿತು. ಜುಲೈ 26ರಂದು ಆಪರೇಷನ್ ವಿಜಯದ ಯಶಸ್ಸನ್ನು ಘೋಷಿಸಲಾಯಿತು.</p>
<p>ವಾಜಪೇಯಿ ಮತ್ತು ಅವರ ಪಕ್ಷದೆದುರು ಬರಲಿರುವ ಚುನಾವಣೆಯಲ್ಲಿ ಗೆಲುವು ಸಾಧಿಸಲು ಈಗ ಬೇರೊಂದು ಆಪರೇಷನ್ ವಿಜಯ್ ಬಂದೊದಗಿತ್ತು. ಯುದ್ಧವೊಂದನ್ನು ಗೆಲ್ಲುವಂತಹ ಸರ್ಕಾರಕ್ಕೆ ಇದು ಕಷ್ಟವಾದ ಕೆಲಸವಾಗಿರಲಿಲ್ಲ. ಆದರೆ ಚುನಾವಣೆ ಹಾಗೂ ಯುದ್ಧಗಳಲ್ಲಿ ಏನು ಬೇಕಾದರೂ ಸಂಭವಿಸಬಹುದು ಎಂದು ಹೇಳುತ್ತಾರೆ. ಮತ್ತೊಂದು ಯುದ್ಧದಲ್ಲಿ ಗೆಲ್ಲಲು ವಾಜಪೇಯಿ ಹೊರಟು ನಿಂತಿದ್ದರು. ಶಂಖನಾದ ಮೊಳಗಿಬಿಟ್ಟಿತ್ತು.</p>
<p>1999ರ ಅಕ್ಟೋಬರ್ 13ರಂದು ಬೆಳಗ್ಗೆ ರಾಷ್ಟ್ರಪತಿ ಭವನದಲ್ಲಿ ಅಟಲ್‍ಬಿಹಾರಿ ವಾಜಪೇಯಿ ಅವರು ಚುನಾವಣೆಯಲ್ಲಿ ಗೆದ್ದು ಬಂದನಂತರ ಪ್ರಮಾಣವಚನ ಸ್ವೀಕರಿಸುತ್ತಿದ್ದರು. ಆ ದಿನದ ಪತ್ರಿಕೆಗಳಲ್ಲಿ ಪಾಕೀಸ್ತಾನದಲ್ಲಿ ಮಿಲಿಟರಿ ಆಡಳಿತ ಬಂದ ಸುದ್ದಿ ರಾರಾಜಿಸುತ್ತಿತ್ತು. ಪ್ರಧಾನಿ ನವಾಜ್ ಶರೀಫರ ಬಂಧನಕ್ಕಾಗಿ ಸೈನಿಕರು ಅವರ ಮನೆಯನ್ನು ಸುತ್ತುವರೆದಿದ್ದರು. ಜನರಲ್ ಪರ್ವೇಜ್ ಮುಷರ್ರಫ್‍ರು ನವಾಜ್ ಶರೀಫರ ಸಿಂಹಾಸನವನ್ನು ಬುಡಮೇಲು ಮಾಡಿದ್ದರು. ಇದು ನಡೆಯುವುದಕ್ಕಿಂತ ಒಂದು ದಿನ ಹಿಂದೆ ಅಂದರೆ 1999ರ ಅಕ್ಟೋಬರ್ 12 ರಂದು ಸಂಜೆ 6 ಗಂಟೆ 45 ನಿಮಿಷವಾಗಿತ್ತು. ಪಿ.ಕೆ. 805 ವಿಮಾನ, 'ಸರ್ ಕಾಕ್‍ಪಿಟ್‍ನಲ್ಲಿ ತಮ್ಮನ್ನು ಭೇಟಿ ಮಾಡಬೇಕೆಂದು ಪೈಲೆಟ್ ಹೇಳುತ್ತಿದ್ದಾನೆ.' ಸೇನೆಯ ಕಾರ್ಯದರ್ಶಿಯಾದ ನದೀಮ್ ತಾಜ್ ಲಗುಬಗೆಯಿಂದ ಪಾಕೀಸ್ತಾನದ ಸೇನಾ ಪ್ರಮುಖರಾದ ಜನರಲ್ ಪರ್ವೇಜ್ ಮುಷರ್ರಫ್ ಬಳಿ ಬಂದಿದ್ದರು. ಅವರ ಧ್ವನಿಯಲ್ಲಿ ತಳಮಳವಿತ್ತು. ಕೊಲಂಬೋದಿಂದ ಬರುತ್ತಿದ್ದ ವಿಮಾನವು ಎಂಟು ಸಾವಿರ ಅಡಿಗಳ ಎತ್ತರದಿಂದ ಕರಾಚಿ ವಿಮಾನ ನಿಲ್ದಾಣದಲ್ಲಿ ಇಳಿಯುವ ತಯಾರಿಯಲ್ಲಿತ್ತು. ನೋ ಸ್ಮೋಕಿಂಗ್‍ನ ಫಲಕಗಳ ದೀಪಗಳು ಹೊಳೆಯುತ್ತಿದ್ದವು.</p>
<p>ಅನೇಕ ಸ್ಕೂಲು ಮಕ್ಕಳೂ ಅದರಲ್ಲಿದ್ದರು. ಒಟ್ಟು 198 ಪ್ರಯಾಣಿಕರನ್ನು ಹೊತ್ತಿದ್ದ ಆ ವಿಮಾನವು ಇನ್ನೇನು ಹತ್ತು ನಿಮಿಷಗಳಲ್ಲಿ ಇಳಿಯುವುದರಲ್ಲಿತ್ತು. ಎಲ್ಲ ಪ್ರಯಾಣಿಕರಲ್ಲೂ ತಮ್ಮ ದೇಶಕ್ಕೆ ಹಿಂದಿರುಗುತ್ತಿರುವ ಸಂತಸ ಮನೆ ಮಾಡಿತ್ತು. ಅನೇಕ ಮಕ್ಕಳು ಜನರಲ್ ಪರ್ವೇಜ್ ಮುಷರ್ರಫ್ ಬಳಿಗೆ ಬಂದು ಆಟೋಗ್ರಾಫ್ ಪಡೆದಿದ್ದರು. ಜನರಲ್ ಪರ್ವೇಜ್ ಮುಷರ್ರಫ್‍ರ ಹೆಂಡತಿ ಸೆಹಬಾ ಪಕ್ಕದ ಸೀಟಿನಲ್ಲೇ ಕೂತಿದ್ದರು. ಕಾಕ್‍ಪಿಟ್‍ವರೆಗೆ ಬರುವಷ್ಟರಲ್ಲಿಯೇ ಜನರಲ್ ಪರ್ವೇಜ್ ಮುಷರ್ರಫ್‍ರವರಿಗೆ ಸೇನಾ ಕಾರ್ಯದರ್ಶಿಯು ನಮ್ಮ ವಿಮಾನವನ್ನು ಪಾಕೀಸ್ತಾನದಲ್ಲಿ ಇಳಿಯಲು ಬಿಡುತ್ತಿಲ್ಲ. ಪಾಕೀಸ್ತಾನದ ಸರಹದ್ದನ್ನು ಬಿಟ್ಟು ಹೊರಗೆ ಹೋಗಲು ಆಜ್ಞೆ ಮಾಡಲಾಗಿದೆ ಎಂದು ಹೇಳಿದರು. ಆಗ ವಿಮಾನದಲ್ಲಿ ಒಂದು ಗಂಟೆ ಹತ್ತು ನಿಮಿಷಕ್ಕಾಗುವಷ್ಟು ಮಾತ್ರ ಇಂಧನ ಇತ್ತು.</p>
<p>ನನ್ನ ವಿರುದ್ಧ ನವಾಜ್ ಶರೀಫರು ಯಾವುದೋ ಪಿತೂರಿ ನಡೆಸುತ್ತಿದ್ದಾರೆ ಎಂದು ಅರಿಯಲು ಜನರಲ್ ಪರ್ವೇಜ್ ಮುಷರ್ರಫ್‍ರಿಗೆ ತಡವಾಗಲಿಲ್ಲ. ಬಹಳ ದಿನಗಳಿಂದ ಇಬ್ಬರ ನಡುವೆ ಕಾರ್ಗಿಲ್ ವಿಷಯಕ್ಕೆ ಸಂಬಂಧಿಸಿದಂತೆ ಮನಸ್ತಾಪ ನಡೆದೇ ಇತ್ತು. ನನ್ನ ಗಮನಕ್ಕೆ ತರದೇ ಜನರಲ್ ಪರ್ವೇಜ್ ಮುಷರ್ರಫ್‍ರು ಕಾರ್ಗಿಲ್ ಯುದ್ಧಕ್ಕೆ ಕಾರಣರಾದರು. ಅದರ ಪ್ರತಿಫಲವನ್ನು ಪಾಕೀಸ್ತಾನ ಅನುಭವಿಸಬೇಕಾಗಿ ಬಂತು ಎಂದು ಶರೀಫರು ಒಳಗೊಳಗೇ ಪೇಚಾಡುತ್ತಿದ್ದರು. ಏರ್ ಟ್ರಾಫಿಕ್ ಕಂಟ್ರೋಲ್‍ಗೆ ಇಂಧನ ಕೊರತೆಯ ಬಗ್ಗೆ ಹೇಳುವಂತೆ ಜನರಲ್ ಪರ್ವೇಜ್ ಮುಷರ್ರಫ್‍ರವರು ಪೈಲೆಟ್‍ಗೆ ಹೇಳಿದರು. ವಿಮಾನವನ್ನು 21 ಸಾವಿರ ಅಡಿಗಳ ಎತ್ತರಕ್ಕೆ ಒಯ್ದು ಪಾಕೀಸ್ತಾನದ ಏರ್‍ಸ್ಪೇಸ್‍ನಿಂದ ಕೂಡಲೇ ಹೊರಗೆ ಹೋಗುವಂತೆ ಉತ್ತರ ಬಂತು. 'ನೀವು ದುಬೈಯನ್ನು ಬಿಟ್ಟು ಮುಂಬಯಿ, ಓಮಾನ್, ಅಬುದಾಬಿ ಅಥವಾ ಇರಾನ್ ಇವಿಷ್ಟರಲ್ಲಿ ಎಲ್ಲಿ ಬೇಕಾದರೂ ಇಳಿಯಬಹುದು. ಪಾಕೀಸ್ತಾನದ ಎಲ್ಲ ಏರ್‍ಪೋರ್ಟುಗಳಿಗೂ ವಿಮಾನವನ್ನಿಳಿಯಲು ಬಿಡದೇ ಇರುವಂತೆ ಆಜ್ಞೆ ಕೊಡಲಾಗಿದೆ. ಆದ್ದರಿಂದ ಪಾಕೀಸ್ತಾನ ಬಿಟ್ಟು ಹೊರಡಿ' ಎಂದು ಏರ್ ಟ್ರಾಫಿಕ್ ಕಂಟ್ರೋಲ್ ಹೇಳಿತು.</p>
<p>ಪರ್ವೇಜ್ ಮುಷರ್ರಫ್‍ರ ಬುದ್ಧಿ ವೇಗವಾಗಿ ಓಡುತ್ತಿತ್ತು. ಬೇಕಾದರೆ ತನ್ನ ಸೈನ್ಯದ ಪ್ರಮುಖರನ್ನು ವಜಾಗೊಳಿಸಲಿ, ಅದು ಬಿಟ್ಟು ವಿಮಾನವನ್ನು ಹೈಜಾಕ್ ಮಾಡುವುದು ಜೊತೆಗೆ 198 ಪ್ರಯಾಣಿಕರ ಪ್ರಾಣದೊಡನೆ ಚೆಲ್ಲಾಟವಾಡುವುದು, ಅಲ್ಲದೆ ತನ್ನ ಸೇನಾ ಪ್ರಮುಖರನ್ನು ಶತ್ರುದೇಶಕ್ಕೆ ಹಸ್ತಾಂತರಿಸುವುದು, ಇದೆಂಥ ಘನಂಧಾರಿ ಕಾರ್ಯ ಎಂದು ಪರ್ವೇಜ್ ಮುಷರ್ರಫ್ ದಿಗ್ಭ್ರಮೆಗೊಂಡರು. ಸಮಯ ಬಹಳ ಕಡಿಮೆ ಉಳಿದಿತ್ತು. ವಿಮಾನವನ್ನು 21 ಸಾವಿರ ಅಡಿ ಎತ್ತರಕ್ಕೆ ಒಯ್ದಾಗ ಇಂಧನ ಇನ್ನೂ ಕಡಿಮೆಯಾಗಿತ್ತು. ನೀನು ಬಲವಂತವಾಗಿ ಕರಾಚಿ ಏರ್‍ಪೋರ್ಟಿನಲ್ಲಿ ಇಳಿಸು. ಇನ್ನೂರು ಪ್ರಯಾಣಿಕರ ಪ್ರಾಣದ ಪ್ರಶ್ನೆಯಿದು ಎಂದರು. ಕರಾಚಿಯಿಂದ ನೂರೈವತ್ತು ಕಿಲೋಮೀಟರ್ ದೂರದ ನವಾಜ್‍ಶಾಹ್‍ನಲ್ಲಿ ಇಳಿಯಿರಿ ಎಂದು ಆಮೇಲೆ ಆದೇಶ ಸಿಕ್ಕಿತು. ಏಳೂವರೆ ಆಗಿತ್ತು. ನವಾಜ್‍ಶಾಹ್ ಇನ್ನೇನು ಸ್ವಲ್ಪ ದೂರದಲ್ಲಿತ್ತು ಅಷ್ಟರಲ್ಲಿ ಕರಾಚಿಯಲ್ಲಿ ಇಳಿಯಬಹುದು ಎಂದು ರೇಡಿಯೋ ಮೂಲಕ ಅನುಮತಿ ಸಿಕ್ಕಿತು. ಪೈಲೆಟ್ ಚಿಂತೆಗೀಡಾಗಿದ್ದನು. ಅವನು ಮತ್ತೆ ಕರಾಚಿಗೆ ಹೋಗಿ ಲ್ಯಾಂಡ್ ಮಾಡಬಹುದೇ ಎಂದು ಇಂಧನದ ಮಟ್ಟ ನೋಡುತ್ತಿದ್ದನು.</p>
<p>ನೀವು ಕರಾಚಿಯಲ್ಲಿ ಇಳಿಯಬಹುದು. ಈಗಿಲ್ಲಿ ಎಲ್ಲವೂ ಸರಿಯಿದೆ. ಎಂದು ರೇಡಿಯೋ ಮೂಲಕ ಕರಾಚಿ ಆರ್ಮಿ ಡಿವಿಜನ್‍ನ ಮೇಜರ್ ಜನರಲ್ ಇಫ್ತಿಖಾರ್ ಅಲಿ ಖಾನರ ಧ್ವನಿ ಕೇಳಿಸತೊಡಗಿತು. ಪರ್ವೇಜ್ ಮುಷರ್ರಫ್‍ರವರು ಸ್ವತಃ ಅವರೊಡನೆ ಮಾತಾಡಿದರು. ಏನಾಗಿದೆಯೆಂದು ಕೇಳಿದರು. ಎರಡು ಗಂಟೆಗೆ ಮುಂಚೆ ತಮ್ಮ ರಿಟೈರ್‍ಮೆಂಟ್‍ಗೆ ಆಜ್ಞೆಯಾಗಿದೆ. ಮತ್ತು ಜನರಲ್ ಜಿಯಾವುದ್ದೀನ್ ಭಟ್‍ರನ್ನು ಸೇನಾ ಪ್ರಮುಖರನ್ನಾಗಿ ನೇಮಿಸಲಾಗಿದೆ. ಅವರು ತಮ್ಮ ವಿಮಾನವನ್ನು ಬೇರೆಡೆಗೆ ಕಳುಹಿಸಲು ನೋಡುತ್ತಿದ್ದರು. ಈಗ ಕರಾಚಿ ಏರ್‍ಪೋರ್ಟ್‍ನ್ನು ಸೇನೆಯು ತನ್ನ ವಶಕ್ಕೆ ತೆಗೆದುಕೊಂಡಿದೆ. ಎಲ್ಲವೂ ಸರಿಯಿದೆ. ತಾವಿನ್ನು ಇಳಿಯಬಹುದು ಎಂದು ಆತ ಹೇಳಿದರು.</p>
<p>ವಿಮಾನವು ಮತ್ತೆ ಕರಾಚಿ ಕಡೆ ತಿರುಗಿತು. ಈಗಲೂ ಹೆದರಿಕೆ ಇತ್ತು. ಏಳು ನಿಮಿಷಗಳ ನಂತರ ವಿಮಾನವು ಕರಾಚಿ ಏರ್‍ಪೋರ್ಟ್‍ನಲ್ಲಿ ಇಳಿಯಿತು. ಪರ್ವೇಜ್ ಮುಷರ್ರಫ್‍ರ ರಕ್ಷಣಾ ಪಡೆಯವರು ಅವರನ್ನು ಸಂಪೂರ್ಣ ಆವರಿಸಿದ್ದರು. ಆದರೂ ಕೆಳಗೆ ವಿಮಾನದ ಮೆಟ್ಟಿಲುಗಳ ಪಕ್ಕ ಕೋರ್ ಕಮಾಂಡರ್‍ನನ್ನು ನೋಡಿ ಸಮಾಧಾನವಾದಂತಾಯಿತು. ಆತನು ವಿಮಾನದೊಳಗೆ ಬಂದು ಸ್ವಾಗತಿಸಿದನು. ಪತ್ನಿ ಸೆಹಬಾ ಮತ್ತು ಪರ್ವೇಜ್ ಮುಷರ್ರಫ್‍ರವರು ಕಾರಿನಲ್ಲಿ ಕುಳಿತು ಬಿಡುಗಡೆಯ ನಿಟ್ಟುಸಿರು ಬಿಟ್ಟರು. ಆದರೆ ಪರ್ವೇಜ್ ಮುಷರ್ರಫ್‍ರವರ ಬುದ್ಧಿ ಕಾರಿಗಿಂತಲೂ ಹೆಚ್ಚು ವೇಗವಾಗಿ ಓಡುತ್ತಿತ್ತು.</p>
<p>ಅಕ್ಟೋಬರ್ 12ರ ಬೆಳಗ್ಗೆ ನವಾಜ್ ಶರೀಫರು ವಿಮಾನದಲ್ಲಿ ಮುಲ್ತಾನಿಗೆ ಬಂದರು. ಅಲ್ಲಿಂದ ರ್ಯಾಲಿಯಲ್ಲಿ ಭಾಗವಹಿಸಲು ಕಾರಿನಲ್ಲಿ ಶುಜಾಬಾದ್ ತಲುಪಿದರು. ದಕ್ಷಿಣ ಪಂಜಾಬಿನ ನಗರ ಶುಜಾಬಾದ್ ಮಸೀದಿಗಳಿಗೆ ಹಾಗೂ ಮಾವಿನ ಹಣ್ಣಿಗೆ ಪ್ರಸಿದ್ಧವಾಗಿದೆ. ಶರೀಫರು ತಮ್ಮ ಮಗ ಮತ್ತು ಭಾಷಣ ಬರೆದುಕೊಡುವ ಪಾಕೀಸ್ತಾನಿ ಟಿವಿಯ ಮುಖ್ಯ ಆಫೀಸರುಗಳನ್ನು ಜೊತೆಯಲ್ಲಿ ಕರೆದೊಯ್ದಿದ್ದರು.</p>
<p>ಶುಜಾಬಾದಿನ ರ್ಯಾಲಿಯಲ್ಲಿ ಭಾಷಣ ಮಾಡಲು ಶರೀಫರು ತಯಾರಾಗುತ್ತಿದ್ದರು. ಅಷ್ಟರಲ್ಲಿ ಫೋನು ಬಂತು. ಫೋನಿನಲ್ಲಿ ಮಾತಾಡುತ್ತಲೇ ಶರೀಫರು ತಮ್ಮ ಕಾರ್ಯಕ್ರಮವನ್ನು ರದ್ದುಗೊಳಿಸಿದರು ಮತ್ತು ಮುಲ್ತಾನಿನಿಂದ ವಾಪಸ್ಸು ಮೂರು ಗಂಟೆಗೆ ಇಸ್ಲಾಮಾಬಾದಿಗೆ ಹೋದರು. ಅವರ ಜೊತೆ ಕಾರಿನಲ್ಲಿ ರಕ್ಷಣಾ ಕಾರ್ಯದರ್ಶಿ ಇದ್ದರು. ಕೂಡಲೇ ಜನರಲ್ ಪರ್ವೇಜ್ ಮುಷರ್ರಫರನ್ನು ವಜಾಗೊಳಿಸುವ ಮತ್ತು ಅವರ ಸ್ಥಾನದಲ್ಲಿ ಲೆಫ್ಟಿನೆಂಟ್ ಜನರಲ್ ಜಿಯಾವುದ್ದೀನ್ ಭಟ್‍ರನ್ನು ನಿಯುಕ್ತಿಗೊಳಿಸುವ ನೋಟಿಫಿಕೇಷನ್‍ನ್ನು ಜಾರಿಗೆ ತರುವಂತೆ ಕಾರಿನಲ್ಲಿಯೇ ರಕ್ಷಣಾ ಕಾರ್ಯದರ್ಶಿಗೆ ಆದೇಶಿಸಿದರು. ಈ ರೀತಿ ಮಾಡುವುದು ಸರಿ ಕಾಣುವುದಿಲ್ಲ ಎಂದು ರಕ್ಷಣಾ ಕಾರ್ಯದರ್ಶಿ ಹೇಳಿದರು.</p>
<p>ಅಲ್ಲಿಂದ ಪ್ರಧಾನಿ ನವಾಜ್ ಶರೀಫರು ರಕ್ಷಣಾ ಕಾರ್ಯದರ್ಶಿಯ ಜೊತೆ ತಮ್ಮ ಕಛೇರಿ ತಲುಪಿದರು. ಅಲ್ಲಿ ಕುಳಿತು ವಜಾಗೊಳಿಸುವ ಆದೇಶ ಬರೆಸಿದರು. ಅದನ್ನು ತಾವೇ ಸ್ವತಃ ತೆಗೆದುಕೊಂಡು ರಾಷ್ಟ್ರಪತಿಗಳ ಬಳಿಗೆ ಹೋದರು ಮತ್ತು ಸಹಿ ಹಾಕಿಸಿದರು.</p>
<p>ಶರೀಫರ ಮನೆಯಲ್ಲಿ ಪಾಕೀಸ್ತಾನಿ ಟಿವಿಯ ಕ್ಯಾಮರಾಮೆನ್ ಮತ್ತು ಜನರಲ್ ಜಿಯಾವುದ್ದೀನ್ ಕಾಯುತ್ತಾ ಕೂತಿದ್ದರು. ಜನರಲ್ ಜಿಯಾವುದ್ದೀನರನ್ನು ಶರೀಫರು ಸೇನಾ ಪ್ರಮುಖರನ್ನಾಗಿ ಘೋಷಿಸಿದರು. ಐದು ಗಂಟೆಗೆ ಜನರಲ್ ಪರ್ವೇಜ್ ಮುಷರ್ರಫ್‍ರನ್ನು ವಜಾಗೊಳಿಸಿ ಲೆಫ್ಟಿನೆಂಟ್ ಜನರಲ್ ಜಿಯಾವುದ್ದೀನರನ್ನು ಸೇನಾ ಪ್ರಮುಖರನ್ನಾಗಿ ನಿಯುಕ್ತಿಗೊಳಿಸಲಾಗಿದೆ ಎಂಬ ಸುದ್ದಿ ಬಿತ್ತರವಾಯಿತು. ಜನರಲ್ ಪರ್ವೇಜ್ ಮುಷರ್ರಫ್‍ರನ್ನು ವಜಾಗೊಳಿಸಿದ ಆದೇಶವನ್ನು ರಕ್ಷಣಾ ಕಾರ್ಯದರ್ಶಿಗೆ ಕೊಟ್ಟು, ಕೂಡಲೇ ರಾವಲ್ಪಿಂಡಿಯ ರಕ್ಷಣಾ ಸಚಿವಾಲಯಕ್ಕೆ ತೆರಳಿ ಇದರ ನೋಟಿಫಿಕೇಷನ್ ಜಾರಿಮಾಡಲು ಸೂಚಿಸಲಾಯಿತು. ಇಸ್ಲಾಮಾಬಾದಿನಿಂದ ರಾವಲ್ಪಿಂಡಿಗೆ ಹೋಗಲು ರಕ್ಷಣಾ ಕಾರ್ಯದರ್ಶಿಯು ಇನ್ನೂ ಸಚಿವಾಲಯದ ಹತ್ತಿರ ತಲುಪೇ ಇರಲಿಲ್ಲ ಅಷ್ಟರಲ್ಲಿ ಶರೀಫರ ಸೋದರ ಶಾಹ್‍ಬಾಜ 'ಸೇನೆಯ ಕೆಲವು ಸೈನಿಕರು ಈಗಾಗಲೇ ಪ್ರಧಾನಮಂತ್ರಿಗಳ ನಿವಾಸವನ್ನು ಸುತ್ತುವರೆದಿದ್ದಾರೆ' ಎಂದು ಕರೆ ಮಾಡಿ ತಿಳಿಸಿದ. ಈ ಸೇನೆ ಯಾವುದು? ಎಂದು ಅವರು ಕೇಳಿದರು. ರಕ್ಷಣಾ ಕಾರ್ಯದರ್ಶಿಯು ಯಾವುದನ್ನು ಊಹಿಸಿದ್ದರೋ ಅವರಿಗೆ ಯಾವ ಭಯವಿತ್ತೋ ಅದು ನಿಜವಾಗಿತ್ತು. ಅವರಿಗೆ ಅರ್ಥೈಸಿಕೊಳ್ಳಲು ಜಾಸ್ತಿ ಹೊತ್ತು ಹಿಡಿಯಲಿಲ್ಲ. ಪಾಕೀಸ್ತಾನದಲ್ಲಿ ಕೇವಲ ಒಂದೇ ಸೈನ್ಯವಿರುವುದು. ಅದು ಪಾಕೀಸ್ತಾನೀ ಸೈನ್ಯ ಎಂದು ಅವರು ಹೇಳಿದರು. ರಾತ್ರಿ ಎಂಟೂವರೆಯಲ್ಲಿ ರಾವಲ್ಪಿಂಡಿಯ ಕೋರ್ ಕಮಾಂಡರ್ ಲೆಫ್ಟಿನೆಂಟ್ ಜನರಲ್ ಮಹಮೂದ್ ಅಹಮದ್‍ರು ಪ್ರಧಾನಿ ನವಾಜ್ ಶರೀಫರನ್ನು ಬಂಧಿಸಿದರು. ಅದೂ ಜನರಲ್ ಪರ್ವೇಜ್ ಮುಷರ್ರಫ್‍ರನ್ನು ವಜಾಗೊಳಿಸಿದ ಸುಮಾರು ಮೂರೂವರೆ ಗಂಟೆ ನಂತರ. ವಾಸ್ತವವಾಗಿ ವಜಾಗೊಳಿಸಿದ ಆದೇಶ ಹೊರಬಿದ್ದಂತೆಯೇ ಸ್ವಲ್ಪವೂ ತಡಮಾಡದೆ ಸೇನೆಯು ಕಾರ್ಯೋನ್ಮುಖವಾಯಿತು ಮತ್ತು ರಾವಲ್ಪಿಂಡಿ, ಇಸ್ಲಾಮಾಬಾದ್, ಕರಾಚಿ, ಲಾಹೋರ್ ಹಾಗೂ ನವಾಜ್‍ಶಾಹ್‍ಗಳನ್ನು ತನ್ನ ಹಿಡಿತಕ್ಕೆ ತೆಗೆದುಕೊಂಡು ಬಿಟ್ಟಿತ್ತು. ಪ್ರಧಾನಿಗಳ ನಿವಾಸವನ್ನು ಸುತ್ತುವರೆದಿದ್ದಾಗಿತ್ತು. ಪಾಕೀಸ್ತಾನಿ ಟಿವಿಯ ಪ್ರಸಾರ ಸ್ಥಗಿತಗೊಳಿಸಲಾಗಿತ್ತು. ಪಾಕೀಸ್ತಾನದಲ್ಲಿ ಆರಿಸಿ ಬಂದ ಸರ್ಕಾರದ ಅಧಿಕಾರವನ್ನು ಮತ್ತೊಮ್ಮೆ ಸೇನಾ ನಾಯಕರೊಬ್ಬರು ಬುಡಮೇಲು ಮಾಡಿದ್ದರು.</p>
<p>ಭಾರತದಲ್ಲಿ ರಚನೆಯಾದ ಹೊಸ ಸರ್ಕಾರದೆದುರು ಇದೊಂದು ಹೊಸ ಸವಾಲಾಗಿತ್ತು. ಇನ್ನೂ ಈಗ ತಾನೇ ಕಾರ್ಗಿಲ್ ಕದನದಲ್ಲಿ ಜನರಲ್ ಪರ್ವೇಜ್ ಮುಷರ್ರಫ್, ನವಾಜ್ ಶರೀಫ್ ಮತ್ತು ಪಾಕೀಸ್ತಾನ ಮೂವರೂ ಮಣ್ಣು ಮುಕ್ಕಿದ್ದರು. ಆದರೆ ಯುದ್ಧ ಮುಗಿದ ತಕ್ಷಣವೇ ಸಿಂಹಾಸನ ಬದಲಾಗಿತ್ತು.</p>
<p>1999ರ ಅಕ್ಟೋಬರ್ 12ರಂದು ಜರ್ಮನಿಯ ಬರ್ಲಿನ್‍ನಲ್ಲಿ ಇಂಟರ್‍ನ್ಯಾಷನಲ್ ಪಾರ್ಲಿಯಾಮೆತ್ರಿ ಯೂನಿಯನ್ನಿನ ಚುನಾವಣೆಯಲ್ಲಿ ನಜ್ಮಾ ಹೆಫ್ತುಲ್ಲಾ ಅವರು ಅಧ್ಯಕ್ಷರಾಗಿ ಅವಿರೋಧವಾಗಿ ಆಯ್ಕೆಯಾಗಿದ್ದರು. ಈ ಪದವಿಯನ್ನು ಅಲಂಕರಿಸಿದ ಮೊದಲ ಮಹಿಳೆ ಅವರಾಗಿದ್ದರು. ದೆಹಲಿಯಿಂದಲೇ ಫೋನಿನಲ್ಲಿ ಶುಭಾಶಯಗಳನ್ನು ಸಲ್ಲಿಸುತ್ತ ವಾಜಪೇಯಿಯವರು 'ನಮ್ಮ ದೇಶದ ಗೌರವವನ್ನು ಹೆಚ್ಚಿಸಿದಿರಿ' ಎಂದು ಹೇಳಿದರು. 'ಸ್ವಲ್ಪ ಟಿವಿ ನೋಡಿರಿ ಪಾಕೀಸ್ತಾನದಲ್ಲಿ ಏನಾಗುತ್ತಿದೆ ಎಂದು ತಿಳಿಯುತ್ತದೆ' ಎಂದೂ ಸಹ ಅವರು ಹೇಳಿದರು. ಆಗ ನಜ್ಮಾ ಹೆಫ್ತುಲ್ಲರು ಟಿವಿ ಹಾಕಿ ನೋಡಿದರು. ಅಷ್ಟರಲ್ಲಿ ಪಾಕೀಸ್ತಾನದ ನ್ಯಾಷನಲ್ ಅಸೆಂಬ್ಲಿಯ ಅಧ್ಯಕ್ಷರಾದ ಸುಂಗರೂ ಸಾಹೇಬರು ನಜ್ಮಾರವರ ಕೊಠಡಿ ಪ್ರವೇಶಿಸಿ, 'ನೋಡಿ ಪಾಕೀಸ್ತಾನದಲ್ಲಿ ಸೇನೆಯು ಸಿಂಹಾಸನವನ್ನೇ ಉರುಳಿಸಿ ಬಿಟ್ಟಿತು. ನಾವೇನು ಮಾಡುವುದು ಹೇಳಿ ನೀವೇ?!' ಎಂದು ನುಡಿದರು. ನಜ್ಮಾರವರು 'ಇದರಲ್ಲಿ ನಮ್ಮ ಕೈವಾಡವೇನೂ ಇಲ್ಲ. ಇದಂತೂ ಸ್ಪಷ್ಟವಾಗಿದೆ' ಎಂದು ಹೇಳುತ್ತಿದ್ದುದನ್ನು ಕೇಳಿಸಿಕೊಂಡ ವಾಜಪೇಯಿ ನಗತೊಡಗಿದರು.</p>
<p>1999ರ ಅಕ್ಟೋಬರ್‍ನಲ್ಲಿ ವಾಜಪೇಯಿಯವರು ಮೂರನೇ ಬಾರಿಗೆ ಪ್ರಧಾನಿಯಾದಾಗ ಅವರ ಸರ್ಕಾರವು ಗಡಿಯಂಚಿನ ಆತಂಕವಾದದ ವಿರುದ್ಧ ನಡೆಸುವ ಯುದ್ಧವನ್ನು ತೀವ್ರಗೊಳಿಸಿದ್ದೇ ಅಲ್ಲದೆ ಎಲ್ಲಿಯವರೆಗೆ ಈ ಆತಂಕವಾದಕ್ಕೆ ಪಾಕೀಸ್ತಾನವು ಕುಮ್ಮಕ್ಕು ಕೊಡುವುದನ್ನು ನಿಲ್ಲಿಸುವುದಿಲ್ಲವೋ ಅಲ್ಲಿಯವರೆಗೆ ಅದರ ಜೊತೆ ಯಾವುದೇ ಮಾತುಕತೆ ಸಾಧ್ಯವಿಲ್ಲ ಎಂದು ಘೋಷಿಸಿತು. ಪಾಕೀಸ್ತಾನದೊಳಗಿಂದ ನುಸುಳಿ ಬರುವ ದಾಳಿಕೋರರನ್ನು ತಡೆಯುವ ಹೆಜ್ಜೆಯನ್ನು ಸಹ ಇಟ್ಟಿತು. ಪಾಕೀಸ್ತಾನವು ಆತಂಕವಾದದ ಪರವಾಗಿರುವ ವಿಷಯವನ್ನು ರಾಜಕೀಯ ಮಟ್ಟದಲ್ಲಿ ಜಗತ್ತಿನಾದ್ಯಂತ ತಲುಪಿಸಿ ಪಾಕೀಸ್ತಾನದ ವಿರುದ್ಧವಾಗಿ ವಾತಾವರಣ ಸೃಷ್ಟಿಸುವ ಪ್ರಯತ್ನ ಮಾಡಿತು. ಇದರ ಪರಿಣಾಮ ಏನಾಯಿತೆಂದರೆ ಗಡಿಗುಂಟ ತಾನು ನಡೆಸುವ ಆತಂಕವಾದದ ಫಲಸ್ವರೂಪವಾಗಿ ಪಾಕೀಸ್ತಾನವು ಪ್ರಪಂಚದೆದುರು ಒಬ್ಬಂಟಿಯಾದಂತೆ ಕಂಡು ಬರತೊಡಗಿತು.</p>
<p>2000ದ ನವಂಬರ್ ರಂಜಾನಿನ ಸಮಯವಾಗಿತ್ತು. ವಾಜಪೇಯಿಯವರು ಭಾರತದ ಪರವಾಗಿ ಗೌರವ ವ್ಯಕ್ತಪಡಿಸುತ್ತಾ ಏಕಪಕ್ಷೀಯ ಸೀಜ್‍ಫೈರ್‍ನ ಘೋಷಣೆ ಮಾಡಿದರು. ಗೃಹಮಂತ್ರಿಗಳಾಗಿದ್ದ ಲಾಲ್‍ಕೃಷ್ಣ ಆಡ್ವಾಣಿಯವರ ಬಳಿ ಈ ವಿಷಯವಾಗಿ ಚರ್ಚಿಸಿ ಸಲಹೆ ಪಡೆಯಲೇ ಇಲ್ಲ. ಒಂದು ರವಿವಾರ ಪ್ರಧಾನಮಂತ್ರಿ ವಾಜಪೇಯಿ ಹಾಗೂ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರರಾದ ಬ್ರಜೇಶ್‍ಮಿಶ್ರ ಇಬ್ಬರೂ ಸೇರಿ ಈ ನಿರ್ಣಯಕ್ಕೆ ಸಂಬಂಧಿಸಿದಂತೆ ಕರಡೊಂದನ್ನು ತಯಾರಿಸಿದರು. ನಂತರ ವಾಜಪೇಯಿ ತಮ್ಮ ಮೀಡಿಯಾ ಸಲಹೆಗಾರರಾದ ಎಚ್.ಕೆ. ದುವಾರವರನ್ನು ಕರೆದು ಈ ಮಸೂದೆ ಜಾರಿಗೊಳಿಸಲು ಹೇಳಿದರು.</p>
<p>ನಾಲ್ಕೈದು ಪತ್ರಿಕೆಗಳಿಗೆ ಸಂಪಾದಕರಾಗಿದ್ದ ದುವಾರವರು ಮೀಡಿಯಾಗೆ ಏನೇನು ಬೇಕು, ಯಾವ ಯಾವ ಪ್ರಶ್ನೆಗಳಿಗೆ ಉತ್ತರ ಬೇಕಾಗಿದೆ, ಯಾವ ಯಾವ ಮಾತುಗಳಿಗೆ ಏನೇನು ಅರ್ಥ? ಎಂಬುದನ್ನು ಚೆನ್ನಾಗಿ ಅರಿತಿದ್ದರು. ಇದಕ್ಕೆ ಸಂಬಂಧಿಸಿಂತೆ ಮೀಡಿಯಾದವರು ಪ್ರಶ್ನಿಸಿದರೆ ಏನು ಉತ್ತರಿಸಬೇಕೆಂದು ದುವಾರವರು ತಿಳಿಯಬಯಸಿದರು. ಈ ಡ್ರಾಫ್ಟನ್ನು ಪಿಐಬಿ (<span class="en">Press Information Bureau</span>) ಅಂದರೆ ಪತ್ರ ಸೂಚನಾ ಕಾರ್ಯಾಲಯದಲ್ಲಿನ ಆಫೀಸರ್‍ಗೆ ಕೊಟ್ಟು ಬಿಡಿ ಅವರು ಇದನ್ನು ಜಾರಿಗೊಳಿಸುತ್ತಾರೆ ಮತ್ತು ನಂತರ ತಾವು ಮೀಡಿಯಾಗೆ ಸಿಗುವುದೇ ಇಲ್ಲ ಅಂದರೆ ಯಾವುದೇ ಪ್ರಶ್ನೆಯೂ ಇರುವುದಿಲ್ಲ. ಉತ್ತರವೂ ಇರುವುದಿಲ್ಲ ಎಂಬ ಉತ್ತರ ಸಿಕ್ಕಿತು.</p>
<p>ಇದರಿಂದ ಸರ್ಕಾರದ ಉದ್ದೇಶ ಅಥವಾ ಡ್ರಾಫ್ಟ್ ಜನರಿಗೆ ಸರಿಯಾಗಿ ತಲುಪದೇ ಇರಬಹುದು ಎಂಬ ಸಂದೇಹ ದುವಾರವರಿಗೆ ಮೂಡಿತು. ಅದಕ್ಕೆ ಅವರು ಆಯ್ದ ಟಿವಿ ಚಾನಲ್‍ಗಳಿಗೆ ಹಾಗೂ ಕೆಲವು ಪ್ರಸಿದ್ಧ ಪತ್ರಿಕೆಗಳಿಗೆ ಇದರ ಬಗ್ಗೆ ಬ್ರೀಫ್ ಕೂಡ ನೀಡಿದರು. ಮುಂಜಾನೆ ಪತ್ರಿಕೆಗಳಲ್ಲಿ ಮತ್ತು ಟಿವಿ ಚಾನಲ್‍ಗಳಲ್ಲಿ ಇದು ಮುಖ್ಯ ಸುದ್ದಿಯಾಗಿ ಬಿತ್ತರವಾಯಿತು. ಮಾರನೇ ದಿನ ಬೆಳಗ್ಗೆ ದುವಾರವರು ಪ್ರಧಾನಿಗಳ ನಿವಾಸಕ್ಕೆ ಹೋದರು. ವಾಜಪೇಯಿಯವರ ಮುಖದಲ್ಲಿ ಮುಗುಳ್ನಗೆಯಿತ್ತು. ಅವರು ಬ್ರಜೇಶ ಮಿಶ್ರರೆಡೆ ನೋಡಿದರು. ನಂತರ ದೃಷ್ಟಿ ದುವಾರೆಡೆಗೆ ಹೊರಳಿತು. 'ಮೀಡಿಯಾ ಅಡ್ವೆ ೈಸರ್ ಮಾಯವಾಗಿಲ್ಲ. ರಾತ್ರಿಯೆಲ್ಲ ಕೆಲಸ ಮಾಡಿದ್ದಾರೆ. ಎಂದು ಅನ್ನಿಸುತ್ತದೆ' ಎಂದರು. ದುವಾರವರು, 'ಸರ್, ಅದು ತುಂಬಾ ಮುಖ್ಯವಾಗಿತ್ತು' ಎಂದು ಉತ್ತರಿಸಿದರು. ವಾಜಪೇಯಿಯವರು ಸಿಟ್ಟಾಗಲಿಲ್ಲ. ಮಾತು ಅಲ್ಲಿಗೇ ನಿಂತುಹೋಯಿತು.</p>
<p>ಪರಿಸ್ಥಿತಿ ತಣ್ಣಗಾಗಲಿ ಹಾಗೂ ಸಂವಾದಕ್ಕೆ ಮನಸು ಮೂಡಲಿ ಎಂದು ವಾಜಪೇಯಿಯವರು ರಂಜಾನಿನ ಕಾಂತಿ ಶುರುವಾಗುವುದಕ್ಕಿಂತ ಮುಂಚೆಯೇ ಆತಂಕವಾದಿಗಳೆದುರು ತಮ್ಮ ಕಡೆಯಿಂದ ದಾಳಿ ಅಥವಾ ಆಪರೇಷನ್ನನ್ನು ಮುಂದುವರಿಸದೇ ಇರುವ ತಮ್ಮ ನಿರ್ಧಾರ ಪ್ರಕಟಿಸಿದರು. ಇದಕ್ಕೂ ಮೀರಿ ಆತಂಕವಾದಿಗಳು ಒಂದು ವೇಳೆ ಮತ್ತೆ ಬಾಲ ಬಿಚ್ಚಿದರೆ ಸೇನೆಯು ಸುಮ್ಮನೆ ಕೂಡದೆ ತಕ್ಕ ಉತ್ತರ ನೀಡುವುದೆಂದೂ ಸಹ ಇದರ ಅಭಿಪ್ರಾಯವಾಗಿತ್ತು.</p>
<p>ಆರು ತಿಂಗಳುಗಳು ಕಳೆದಿದ್ದವು. 2001ರ ಮೇ 23ರ ಮಧ್ಯಾಹ್ನದ ಬಿಸಿಲಿನಲ್ಲಿ ಪ್ರಧಾನಮಂತ್ರಿ ವಾಜಪೇಯಿಯವರ ಜೊತೆ ಆಡ್ವಾಣಿ ಹಾಗೂ ಜಸವಂತಸಿಂಹರು ಭೋಜನವನ್ನು ಸ್ವೀಕರಿಸುತ್ತಿದ್ದರು. ಊಟ ಮಾಡುವಾಗ ಪಾಕೀಸ್ತಾನ, ಜಮ್ಮು ಕಾಶ್ಮೀರ ಹಾಗೂ ಇತರೆ ವಿಷಯಗಳ ಕುರಿತು ಮಾತಾಡುತ್ತ ಪರಿಸ್ಥಿತಿಗಳನ್ನು ನಿಯಂತ್ರಿಸುವುದು ಹೇಗೆ? ಪಾಕೀಸ್ತಾನದೊಂದಿಗಿನ ಸಂಬಂಧವನ್ನು ಉತ್ತಮಗೊಳಿಸುವುದು ಹೇಗೆ ಎಂಬ ಬಗ್ಗೆ ಆಲೋಚಿಸಲಾಗುತ್ತಿತ್ತು.</p>
<p>'ಈಗ ಮುಂದೇನು ಮಾಡಬೇಕು?' ಎಂದು ವಾಜಪೇಯಿಯವರು ತಮ್ಮದೇ ಶೈಲಿಯಲ್ಲಿ ಕೇಳಿದರು.</p>
<p>ಆಡ್ವಾಣಿಯವರು ಸಲಹೆ ನೀಡಿದರು, 'ಅಟಲ್‍ಜಿಯವರೇ ತಾವು ಪರ್ವೇಜ್ ಮುಷರ್ರಫ್‍ರನ್ನು ಮಾತುಕತೆಗಾಗಿ ಭಾರತಕ್ಕೇಕೆ ಕರೆಯಬಾರದು? ಲಾಹೋರ್‍ನ ಪ್ರಯತ್ನಕ್ಕೇನೂ ಇದರಿಂದ ಧಕ್ಕೆಯಾದಂತೆ ಅನ್ನಿಸುವುದಿಲ್ಲ. ನಾವು ಮಾತುಕತೆಗಾಗಿ ಆಹ್ವಾನ ನೀಡಿದರೆ ದೇಶದೊಳಗೂ ಹಾಗೂ ಜಗತ್ತಲ್ಲೆಲ್ಲಾ ನಮ್ಮ ನಡೆಗೆ ಸ್ವಾಗತ ಸಿಕ್ಕೇ ಸಿಗುತ್ತದೆ. ನಮ್ಮ ಗೌರವ ಮತ್ತು ಸ್ಥಾನ ಇನ್ನೂ ಹೆಚ್ಚಾಗುತ್ತದೆ' ಜಸವಂತರೂ ಸಹ ಈ ಮಾತನ್ನು ಒಪ್ಪಿದರು. ಆಗ ವಾಜಪೇಯಿಯವರು ಈ ಸಲಹೆಯನ್ನು ಸ್ವೀಕರಿಸಿದರು.</p>
<p>ದೆಹಲಿಯ ಇಂಡಿಯಾ ಗೇಟಿನ ಒಂದು ತುದಿಯಲ್ಲಿ ಪಂಡಾರಾ ರೋಡ್ ಎಂಬ ರಸ್ತೆಯೊಂದು ಹೋಗುತ್ತದೆ. ಸ್ವಲ್ಪ ಮುಂದೆ ಹೋಗಿ ಎಡಕ್ಕೆ ತಿರುಗಿದರೆ ಸಣ್ಣದೊಂದು ಗಲ್ಲಿ ಇದೆ. ಮತ್ತೆ ಬಲಗಡೆ ತಿರುಗಿ ಅದು ಮುಂದುವರೆಯುತ್ತದೆ. ಅಲ್ಲಿ ಯಾವಾಗಲೂ ನಿಶ್ಶಬ್ದ ಇರುತ್ತದೆ. ಅಲ್ಲೇ ಗೃಹಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿಯವರ ನಿವಾಸ ಇತ್ತು. ಒಬ್ಬ ಹಿರಿಯ ಪತ್ರಕರ್ತರು ರಾತ್ರಿಯ ಕತ್ತಲಲ್ಲಿ ಆಡ್ವಾಣಿಯವರ ಮನೆಯೆದುರು ತಮ್ಮ ಗಾಡಿಯಲ್ಲಿ ಕೂತು ಯಾರನ್ನೋ ಕಾಯುತ್ತಿದ್ದರು. ಆ ಹಿರಿಯ ಪತ್ರಕರ್ತರು ಯಾರೆಂದರೆ ಕರಣ ಥಾಪರ್. ಪಾಕೀಸ್ತಾನದ ಹೈಕಮೀಷನರ್ ಆದ ಅಶರಫ್ ಜಹಾಂಗೀರ್ ಕಾಜಿಯವರ ಬರುವಿಕೆಯನ್ನು ಅವರು ಎದುರು ನೋಡುತ್ತಿದ್ದರು. ಕಾಜಿಯವರು ಆಡ್ವಾಣಿಯವರ ಮನೆಯೊಳಗೆ ಆಡ್ವಾಣಿಯವರ ಜೊತೆ ಕುಳಿತು ಭಾರತ-ಪಾಕೀಸ್ತಾನದ ಸಂಬಂಧದ ದಾರಿಯಲ್ಲಿ ಅಡ್ಡ ಬಂದ ಅಡೆತಡೆಗಳನ್ನು ಬದಿಗೆ ಸರಿಸುವ ಮತ್ತು ಮುಂದುವರೆಯಲು ದಾರಿ ಸುಗಮಗೊಳಿಸುವ ಕುರಿತಂತೆ ಚರ್ಚಿಸುತ್ತಿದ್ದರು.</p>
<p>1998ರಿಂದಲೇ ಕಾಜಿಯವರು ಎನ್‍ಡಿಎ ಸರ್ಕಾರದಲ್ಲಿ ಯಾರಾದರೂ ಮಹತ್ವಪೂರ್ಣವಾದ ವ್ಯಕ್ತಿಯೊಡನೆ ಗಟ್ಟಿಯಾದ ನಂಟು ಬೆಳೆಸಿಕೊಳ್ಳಲು ಬಯಸುತ್ತಿದ್ದರು. ಕರಣರವರು ಕಾಜಿಯವರಿಗೆ ಜಾರ್ಜ್ ಫರ್ನಾಂಡಿಸ್‍ರನ್ನು ಭೇಟಿ ಮಾಡಿಸಿದರು. ಒಮ್ಮೆ ಜಾರ್ಜ್ ಹಾಗೂ ಕಾಜಿಯವರು ಕರಣ್‍ರವರ ಮನೆಯ ಔತಣಕೂಟದಲ್ಲಿಯೂ ಭಾಗವಹಿಸಿದ್ದರು. ಆಗಿನಿಂದ ಅವರು ಗೆಳೆಯರಾಗಿದ್ದರು. ಆದರೆ ಕಾಜಿಯವರು ಆಡ್ವಾಣಿಯವರೊಡನೆಯೂ ಸ್ನೇಹ ಬೆಳೆಸಲು ತವಕಿಸುತ್ತಿದ್ದರು. ಆಗ ಜಾರ್ಜರು ಈ ಭೇಟಿಗೆ ಏರ್ಪಾಟು ಮಾಡಿದರು. ಅವರು ಕರಣ್‍ರವರಿಗೆ ಕಾಜಿಯವರನ್ನು ಆಡ್ವಾಣಿಯವರ ಪಂಡಾರಾ ಪಾರ್ಕ್‍ನಲ್ಲಿರುವ ಮನೆಗೆ ಕರೆದೊಯ್ಯಲು ತಿಳಿಸಿದರು.</p>
<p>ಆ ರಾತ್ರಿ ಕಾಜಿ ಮತ್ತು ಆಡ್ವಾಣಿಯವರ ಭೇಟಿ ಸುಮಾರು ಒಂದೂವರೆ ಗಂಟೆ ನಡೆಯಿತು. ಅಲ್ಲಿಯವರೆಗೆ ಕರಣರು ಹೊರಗೇ ಗಾಡಿಯಲ್ಲಿ ಅವರನ್ನು ಕಾಯುತ್ತಾ ಕೂತಿದ್ದರು.</p>
<p>ಮುಂದಿನ ಭೇಟಿಯ ಸಂದರ್ಭದಲ್ಲಿ ಕರಣರು ಹೊರಗೆ ಸ್ಟ್ರೀಟ್ ಲೈಟಿನ ಕೆಳಗೆ ಕಾಯುತ್ತಿದ್ದರು. ಆಗ ವಾಜಪೇಯಿಯವರ ಭಾಷಣವನ್ನು ಬರೆದುಕೊಡುವವರೂ ಹಾಗೂ ಅವರ ಆಪ್ತರೂ ಆದ ಸುಧೀಂದ್ರ ಕುಲಕರ್ಣಿಯವರು ಅವರನ್ನು ನೋಡಿಬಿಟ್ಟರು. ಇದೇನಿದು ನೀವಿಲ್ಲಿ ಎಂದು ಕುಲಕರ್ಣಿ ಕೇಳಿದರು. ಊಟಕ್ಕೆ ಹೋಗಬೇಕು. ಮಿತ್ರರೊಬ್ಬರು ಬರಬೇಕಾಗಿದೆ ಅವರಿಗಾಗಿ ಕಾದಿದ್ದೇನೆ ಎಂದು ಕರಣರು ಹೇಳಿದರು. ಈ ಘಟನೆ ನಂತರ ಆಡ್ವಾಣಿಯವರ ಮಗಳಾದ ಪ್ರತಿಭಾರವರು, ಕಾಜಿಯವರು ಆಡ್ವಾಣಿಯವರನ್ನು ಭೇಟಿಯಾಗುವಾಗಲೆಲ್ಲ ತಾವು ಒಳಗೆ ನನ್ನ ಮತ್ತು ನನ್ನ ತಾಯಿ ಕಮಲಾರ ಜೊತೆ ಮನೆಯೊಳಗೆ ಕೂತಿರಬಹುದು ಎಂದು ಕರಣರಿಗೆ ಹೇಳಿದರು.</p>
<p>ಕಾಜಿಯವರ ಈ ಭೇಟಿಗಳಿಂದ ಈಗ ಪಾಕೀಸ್ತಾನದೊಂದಿಗೆ ಮಾತುಕತೆಯಾಡಲು ಸಂದರ್ಭ ಒದಗಿ ಬಂದಿದೆ. ಇದಕ್ಕಾಗಿ ಮತ್ತೆ ಪ್ರಯತ್ನ ಮಾಡಬೇಕಿದೆ ಎಂದು ಆಡ್ವಾಣಿಯವರಿಗೆ ಅನ್ನಿಸತೊಡಗಿತು. ಅತ್ತ ಪಾಕೀಸ್ತಾನದಲ್ಲೂ ಸಹ ಮುಶರ್ರಫ್‍ರವರು ಮಾತುಕತೆಗಾಗಿ ದಾರಿ ಹುಡುಕುತ್ತಿದ್ದರು. ಮುಶರ್ರಫ್‍ರವರು ಪಾಕೀಸ್ತಾನದಲ್ಲಿ ಚೀಫ್ ಎಕ್ಸಿಕ್ಯುಟಿವ್ ಆಫೀಸರ್ ಆಗಿ ಕರ್ತವ್ಯ ನಿರ್ವಹಿಸುತ್ತಿದ್ದರು. ಆದರೂ ಭಾರತವು ಅವರಿಗೆ ಮಾತುಕತೆಗೆ ಆಹ್ವಾನ ನೀಡಲು ತೀರ್ಮಾನಿಸಿತು. ಅಂದೇ ಸಂಜೆ ರಕ್ಷಣಾ ಕ್ಯಾಬಿನೆಟ್ ಸಮಿತಿಯ ಸಭೆಯಲ್ಲಿ ಈ ವಿಷಯಕ್ಕೆ ಔಪಚಾರಿಕವಾಗಿ ಒಪ್ಪಿಗೆಯೂ ಸಿಕ್ಕಿತು. ಮಾರನೇ ದಿನ ಪತ್ರ ರವಾನೆಯಾಯಿತು.</p>
<p>ಮುಶರ್ರಫ್‍ರವರ ಜೊತೆ ಮಾತುಕತೆಗೆ ಯೋಗ್ಯವಾದ ಸ್ಥಳ ಎಲ್ಲಿ? ಈ ಬಗ್ಗೆ ತುಂಬಾ ಚರ್ಚೆಯಾಯಿತು. ದೆಹಲಿಯಲ್ಲಿ ಅದು ಅಸಾಧ್ಯವೆನಿಸಿತು. ಏಕೆಂದರೆ ಅಲ್ಲಿ ಮೀಡಿಯಾದವರ ಮತ್ತು ಬಿಸಿಯೇರಿದ ರಾಜಕೀಯ ಸನ್ನಿವೇಶದಿಂದ ಉತ್ತಮವಾದ ವಾತಾವರಣವಿರಲಿಲ್ಲ. ಜಸವಂತಸಿಂಹರಿಗೆ ರಾಜಸ್ಥಾನವು ಯೋಗ್ಯ ಸ್ಥಳವೆನ್ನಿಸಿತು. ಆದರೆ ಅಲ್ಲಿ ಅದೇ ತಾನೆ ಕ್ಲಿಂಟನರು ಬಂದು ಹೋಗಿದ್ದರು. ಹೀಗಾಗಿ ಅದನ್ನು ಕೈ ಬಿಡಬೇಕಾಯಿತು. ಕೊನೆಗೆ ಗೋವಾ ಎಂದು ನಿರ್ಧರಿಸಲಾಯಿತು. ಸಮುದ್ರದ ದಡ, ಮೂಡ್ ಮತ್ತು ವಾತಾವರಣ ಎರಡೂ ಚೆನ್ನಾಗಿರುತ್ತವೆ. ಆದರೆ ಗೋವಾವನ್ನು ಸಹ ಕೈ ಬಿಡಲಾಯಿತು. ಕೊನೆಗೆ ವಾಜಪೇಯಿಯವರು ಆಗ್ರಾ ಇರಲಿ ಎಂದು ಸಲಹೆ ಕೊಟ್ಟರು.</p>
<p>ಮೊಗಲ್ ದೊರೆ ಶಾಹಜಹಾನನು ಆಗ್ರಾದಲ್ಲಿ ತನ್ನ ಬೇಗಂಳಾದ ಮುಮ್ತಾಜ್‍ಮಹಲಳ ನೆನಪಿನಲ್ಲಿ ತಾಜ್‍ಮಹಲ್ ಕಟ್ಟಿಸಿದ್ದನು. ಇದಕ್ಕಿಂತ ಮಿಗಿಲಾದ ಪ್ರೇಮದ ಸಂಕೇತ ಜಗತ್ತಿನಲ್ಲಿ ಬೇರೆಲ್ಲೂ ಕಾಣಸಿಗುವುದಿಲ್ಲ. ಆ ನಗರ ಭಾರತ ಮತ್ತು ಪಾಕೀಸ್ತಾನಗಳ ಇತಿಹಾಸದ ಭಾಗವಾಗಿದೆ. ಆದ್ದರಿಂದ ಆಗ್ರಾದಲ್ಲಿ ಭೇಟಿಯಾಗುವುದೆಂದು ತೀರ್ಮಾನವಾಯಿತು.</p>
<p>ಆಗ್ರಾ ಭೇಟಿಯ ವಿಷಯ ಕೇಳಿ ದೇಶದಾದ್ಯಂತ ಉತ್ತಮ ವಾತಾವರಣ ನಿರ್ಮಾಣವಾಗತೊಡಗಿತು. ಜನರ ಭರವಸೆ ಹೆಚ್ಚಾಗತೊಡಗಿತು. ಆದರೆ ಮಾತುಕತೆಯು ಫೇಲಾಗುವಂತಹ ಅಥವಾ ಅದರಲ್ಲಿ ಯಾವುದೇ ಹುರುಳಿಲ್ಲದೆ ವ್ಯರ್ಥವಾಗಿ ಬಿಡುವ ಅಪಾಯವೂ ಕಂಡು ಬರತೊಡಗಿತು. ಯಾವುದೇ ಚಮತ್ಕಾರದ ಭರವಸೆ ಅಸಾಧ್ಯ ಎಂಬುದು ವಾಜಪೇಯಿಯವರ ಇಂಗಿತವಾಗಿತ್ತು. ಇಷ್ಟೆಲ್ಲ ಇದ್ದರೂ ಕಾರ್ಗಿಲ್ ವಿಲನ್ ಆದ ಮುಶರ್ರಫ್‍ರನ್ನು ಕರೆಸುತ್ತಿರುವುದೇಕೆ ಎಂದು ಎಲ್ಲೆಡೆ ಟೀಕೆ ಕೇಳಿಬರತೊಡಗಿತು.</p>
<p>2001ರ ಜೂನ್ 19ರಂದು ಮುಶರ್ರಫ್‍ರ ಭಾರತ ಪ್ರವಾಸವನ್ನು ಭಾರತ ಸರ್ಕಾರವು ಪ್ರಕಟಿಸಿತು. ಮೊದಲು ದೆಹಲಿಯಲ್ಲಿ ಅವರನ್ನು ಎದುರುಗೊಳ್ಳಲಾಗುವುದು. ನಂತರ ಅವರು ಆಗ್ರಾಕ್ಕೆ ಬರುವರು. ಅಲ್ಲಿ ಭೇಟಿಯ ನಂತರ ಅವರು ಹಜರತ್ ಮೊಯಿನುದ್ದೀನ್ ಚಿಶ್ತಿಯ ದರ್ಶನ ಮಾಡಲು ಅಜ್ಮೀರ್‍ಗೆ ತೆರಳಿ ಅಲ್ಲಿಂದ ಪಾಕೀಸ್ತಾನಕ್ಕೆ ಹೋಗುವರೆಂದು ನಿಶ್ಚಿತವಾಯಿತು. ಭಾರತ ಸರ್ಕಾರ ನಿಶ್ಚಯಿಸಿದ ಕಾರ್ಯಕ್ರಮದಲ್ಲಿ ಮುಶರ್ರಫ್‍ರವರ ದೆಹಲಿ ಭೇಟಿಯಿರಲಿಲ್ಲ. ಆದರೆ ಮುಶರ್ರಫ್‍ರವರು ದೆಹಲಿಗೆ ಬರುವ ಇಚ್ಛೆ ವ್ಯಕ್ತಪಡಿಸಿದ ಮೇಲೆ ಕಾರ್ಯಕ್ರಮದಲ್ಲಿ ಬದಲಾವಣೆ ಮಾಡಲಾಯಿತು. ಎರಡೂ ದೇಶಗಳು ಅಭಿವೃದ್ಧಿಯತ್ತ ಸಾಗಲು ಕ್ರಮಿಸಬೇಕಾದ ಮಾರ್ಗಗಳ ಕುರಿತು ಮುಶರ್ರಫ್‍ರ ಪ್ರವಾಸಕ್ಕಿಂತ ಮುಂಚೆಯೇ ವಿಚಾರ ವಿಮರ್ಶೆ ನಡೆಯಿತು. ಮಾತುಕತೆಗೆ ಪುಷ್ಟಿ ನೀಡಲು ಈ ವಿಚಾರ ಮಂಥನ ನಡೆಯಿತು. ಜಸವಂತ್‍ಸಿಂಹರ ಸಲಹೆ ಮೇರೆಗೆ ವಾಜಪೇಯಿಯವರು ತಮ್ಮ ಒಪ್ಪಿಗೆ ಸೂಚಿಸಿದರು ಮತ್ತು ಭಾರತವು ಯುವಕರಿಗಾಗಿ, ಕಲಾವಿದರುಗಳಿಗಾಗಿ ಮತ್ತು ವಿದ್ಯಾರ್ಥಿಗಳಿಗಾಗಿ ಅನೇಕ ಯೋಜನೆಗಳನ್ನು ರೂಪಿಸಿತು. ಪಾಕೀಸ್ತಾನದ ಕವಿಗಳು, ಗೀತಕಾರರು, ಬುದ್ಧಿಜೀವಿಗಳು, ಲೇಖಕರು ಮತ್ತು ಕಲಾವಿದರುಗಳನ್ನು ಸರ್ಕಾರದ ಅತಿಥಿಗಳಾಗಿ ಆಹ್ವಾನಿಸಲಾಯಿತು. ಭಾರತದ ಜೈಲುಗಳಲ್ಲಿ ಬಂಧಿಯಾಗಿರುವ ಪಾಕೀಸ್ತಾನದ ನಾಗರೀಕರನ್ನು ಬೇಗನೆ ಬಿಡುಗಡೆಗೊಳಿಸುವಂತೆ ವಾಜಪೇಯಿಯವರು ಗೃಹ ಸಚಿವಾಲಯಕ್ಕೆ ಆದೇಶವಿತ್ತರು. ಎರಡೂ ದೇಶಗಳ ನಡುವೆ ವ್ಯಾಪಾರವನ್ನು ಅಭಿವೃದ್ಧಿ ಪಡಿಸಲು ಪಾಕೀಸ್ತಾನಕ್ಕೆ ಅನೇಕ ರಿಯಾಯಿತಿಗಳನ್ನು ನೀಡುವ ಮತ್ತು ಎರಡೂ ದೇಶಗಳ ಜನರ ಓಡಾಟವನ್ನು ಸುಲಭಗೊಳಿಸುವ ಬಗ್ಗೆ ತೀರ್ಮಾನಗಳಾದವು. ಈ ತೀರ್ಮಾನಗಳು ಭಾರತದ ಕಡೆಯಿಂದ ಮಾತ್ರ ಆದವು.</p>
<p>ಮಾತುಕತೆಯ ದಾರಿ ತೆರೆಯದ ಹೊರತು ಸಮಸ್ಯೆಗಳು ಕಡಿಮೆಯಾಗುವುದಿಲ್ಲ ಎಂದು ಪಾಕೀಸ್ತಾನಕ್ಕೂ ಮನವರಿಕೆಯಾಗತೊಡಗಿತು. ಜನರಲ್ ಮುಶರ್ರಫ್‍ರೂ ಸಹ ತಮ್ಮ ಸೈನಿಕ ವರ್ಚಸ್ಸು ಮತ್ತು ಕಾರ್ಗಿಲ್‍ನ ವಿಲನ್ ಪಾತ್ರದಿಂದ ಹೊರ ಬರಲು ತುದಿಗಾಲಲ್ಲಿದ್ದರು. 'ಈ ದಾರಿ ತೆರೆವ ಮೊದಲ ಅವಕಾಶ ನನಗೆ ಗುಜರಾತಿನ ಭಯಂಕರ ಭೂಕಂಪವಾದ 2001ರ ಪ್ರಾರಂಭದಲ್ಲಿ ಕಂಡಿತು. ನಾನು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಫೋನು ಮಾಡಿ ನನ್ನ ಸಂವೇದನೆಯನ್ನು ವ್ಯಕ್ತಪಡಿಸಿದೆ. ಪರಿಹಾರ ಸಾಮಗ್ರಿಯನ್ನು ಕೂಡ ಭಾರತಕ್ಕೆ ರವಾನಿಸಿದೆ. ಇದರಿಂದ ಎರಡೂ ದೇಶಗಳ ನಡುವೆ ಇದ್ದ ಹಿಮ ಕರಗಿದಂತಾಯಿತು. ಮತ್ತು 2001ರ ಜುಲೈ 14ಕ್ಕೆ ಪತ್ನಿ ಸೆಹಬಾ ಜೊತೆ ದೆಹಲಿಗೆ ತೆರಳಿದೆ' ಎಂದು ಮುಶರ್ರಫ್ ತಮ್ಮ ಪುಸ್ತಕದಲ್ಲಿ ಬರೆದರು.</p>
<p>ತುಂಬಾ ಅದ್ದೂರಿಯಿಂದ ದೆಹಲಿಯು ಜನರಲ್ ಮುಶರ್ರಫ್‍ರಿಗೆ ಸ್ವಾಗತ ಕೋರಿತು. ದೇಶ ಇಬ್ಭಾಗವಾಗುವುದಕ್ಕಿಂತ ಮುಂಚೆ ಮುಶರ್ರಫ್‍ರ ಪರಿವಾರ ಹಳೆಯ ದೆಹಲಿಯ ನಹರ್‍ವಾಲಿ ಹವೇಲಿಯಲ್ಲಿ ವಾಸಿಸುತ್ತಿತ್ತು. ಮುಶರ್ರಫ್ 1943ರಲ್ಲಿ ಇದೇ ಹವೇಲಿಯಲ್ಲಿ ಹುಟ್ಟಿದ್ದರು. ದೇಶ ಇಬ್ಭಾಗವಾದ ಸಮಯದಲ್ಲಿ ಪರಿವಾರವು 1947ರಲ್ಲಿ ಕರಾಚಿಗೆ ಹೋಗುವುದಕ್ಕಿಂತ ಮುಂಚೆ ನಾಲ್ಕು ವರ್ಷಗಳ ಕಾಲ ಇಲ್ಲೇ ಇದ್ದರು. ಮುಶರ್ರಫ್‍ರು ಅಲ್ಲಿಗೆ ಹೋಗಲು ವಾಜಪೇಯಿಯವರು ಏರ್ಪಾಟು ಮಾಡಿದರು. ಅಲ್ಲಿನ ಜನರೂ ಕೂಡ ಮುಶರ್ರಫ್‍ರನ್ನು ಅದ್ದೂರಿಯಾಗಿ ಸ್ವಾಗತಿಸಿದರು. ಆ ಪ್ರದೇಶದ ಜನರೆಲ್ಲ ಮಹಡಿ ಮೇಲೆ ಕೂತು ಮುಶರ್ರಫ್‍ರನ್ನು ನೋಡುತ್ತಿದ್ದರು. ಮುಶರ್ರಫ್‍ರು ಅದೇ ದಿನ ರಾಜ್‍ಘಾಟ್ ಹಾಗೂ ಗಾಂಧಿಸ್ಮೃತಿ ಸಂಸ್ಥೆಗಳಿಗೂ ಭೇಟಿಯಿತ್ತರು. ಸಂಜೆಗೆ ಪಾಕೀಸ್ತಾನದ ಉನ್ನತ ರಾಯಭಾರಿ ಕಾರ್ಯಾಲಯದಲ್ಲಿ ಅವರಿಗೆ ಸ್ವಾಗತವಿಟ್ಟುಕೊಳ್ಳಲಾಯಿತು. ಅಲ್ಲಿಯೇ ಅವರು ಹುರಿಯತ್ ನಾಯಕರನ್ನು ಸಹ ಭೇಟಿಮಾಡಿದರು.</p>
<p>ಅದೇ ಸಂಜೆ ರಾಷ್ಟ್ರಪತಿ ಭವನದಲ್ಲಿ ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರವರು ಮುಶರ್ರಫ್‍ರವರ ಗೌರವಾರ್ಥವಾಗಿ ಔತಣವನ್ನು ಏರ್ಪಡಿಸಿದ್ದರು. ಇಲ್ಲಿಯೇ ಆಡ್ವಾಣಿಯವರು ಹಾಗೂ ಮುಶರ್ರಫ್ ಇಬ್ಬರೂ ತಮ್ಮ ತಮ್ಮ ಬಾಲ್ಯದ ನೆನಪುಗಳೊಂದಿಗೆ ಭೇಟಿಯಾದರು. ಇಬ್ಬರ ಸಮಾಗಮ ಅಚ್ಚರಿ ತರುತ್ತಿತ್ತು. ಏಕೆಂದರೆ ಭಾರತದ ಗೃಹಮಂತ್ರಿ ಆಡ್ವಾಣಿಯವರು ದೇಶ ಹೋಳಾಗುವ ಮುಂಚೆ ಕರಾಚಿಯಲ್ಲಿ ಹುಟ್ಟಿದ್ದರು. ಅದೇ ರೀತಿ ಪಾಕೀಸ್ತಾನದ ರಾಷ್ಟ್ರಪತಿ ಮುಶರ್ರಫ್‍ರು ದೆಹಲಿಯಲ್ಲಿ ಹುಟ್ಟಿದ್ದರು. ಇಬ್ಬರೂ ಸಹ ಕರಾಚಿಯ ಸೆಂಟ್ ಪೈಟ್ರಿಕ್ ಹೈಸ್ಕೂಲಿನಲ್ಲಿ ಓದಿದ್ದರು.</p>
<p>'ಜನರಲ್, ನೀವು ದೆಹಲಿಯಲ್ಲಿ ಹುಟ್ಟಿದ್ದ್ದಿರಿ. ಮತ್ತು 53 ವರ್ಷಗಳಲ್ಲಿ ಮೊದಲ ಬಾರಿ ನಿಮ್ಮ ಜನ್ಮಸ್ಥಾನ ನೋಡಲು ಬರುತ್ತಿರುವಿರಿ. ನಾನು ಕರಾಚಿಯಲ್ಲಿ ಹುಟ್ಟಿದೆ. ದೇಶ ಇಬ್ಭಾಗವಾದ ನಂತರ ನಾನು ಒಂದೇ ಒಂದು ಸಲ ಅಲ್ಲಿಗೆ ಹೋಗಿ ಬಂದಿದ್ದೇನೆ. ಅಷ್ಟೆ. ಆದರೆ ಎರಡೂ ದೇಶಗಳಲ್ಲಿನ ಲಕ್ಷಾಂತರ ಜನರಿಗೆ ಅಲ್ಲಿಗೆ ಹೋಗಿ ಬರುವಷ್ಟು ಅದೃಷ್ಟವಿಲ್ಲ. ಇದಕ್ಕಾಗಿ ದಾರಿಯೊಂದನ್ನು ಹುಡುಕುವ ಪ್ರಯತ್ನ ಮಾಡಬಾರದೇ?' ಎಂದು ಆಡ್ವಾಣಿಯವರು ಕೇಳಿದರು.</p>
<p>ಮುಶರ್ರಫ್ ಹೇಳಿದರು, 'ಖಂಡಿತವಾಗಿ. ಇದರ ಬಗ್ಗೆ ತಾವೇನು ಯೋಚಿಸುವಿರಿ?'</p>
<p>ಆಡ್ವಾಣಿಯವರು ಉತ್ತರಿಸಿದರು, 'ಮೊದಲು ಎರಡೂ ದೇಶಗಳ ನಡುವೆ ಭರವಸೆ ಮೂಡಿಸಬೇಕು.'</p>
<p>ಮುಶರ್ರಫ್‍ರವರು ಹೇಳಿದರು, 'ನಿಜ. ಈ ಕೆಲಸ ಯಾವ ರೀತಿ ಮಾಡಬೇಕು?'</p>
<p>ಆಡ್ವಾಣಿಯವರು ಹೇಳಿದರು, 'ಈಗಿನ್ನೂ ನಾನು ಟರ್ಕಿಯ ಪ್ರವಾಸ ಮುಗಿಸಿಬಂದೆ. ತಾವು ತಮ್ಮ ಬಾಲ್ಯವನ್ನು ಟರ್ಕಿಯಲ್ಲಿ ಕಳೆದಿರುವಿರಿ ಎಂದು ಕೇಳಿರುವೆ. ತಮ್ಮ ಹೃದಯದಲ್ಲಿ ಟರ್ಕಿಗೆ ಉನ್ನತ ಸ್ಥಾನವಿದೆ.'</p>
<p>ಮುಶರ್ರಫ್ ಉತ್ತರಿಸಿದರು, 'ಹೌದು ನಮ್ಮ ತಂದೆ ಅಲ್ಲಿದ್ದರು. ನಾನು ತುರ್ಕಿ ಭಾಷೆಯನ್ನು ತುಂಬಾ ಚೆನ್ನಾಗಿ ಮಾತಾಡುತ್ತೇನೆ.'</p>
<p>ಆಡ್ವಾಣಿಯವರು ನುಡಿದರು, 'ಭಾರತ ಮತ್ತು ಟರ್ಕಿಯ ನಡುವಿನ ಅಪರಾಧಿಗಳ ವಿನಿಮಯ ಒಪ್ಪಂದವನ್ನು ಪೂರ್ಣಗೊಳಿಸಲು ಅಲ್ಲಿಗೆ ತೆರಳಿದ್ದೆ. ಆದರೆ ಒಂದು ದೇಶದಲ್ಲಿ ಅಪರಾಧ ಮಾಡಿ ಮತ್ತೊಂದು ದೇಶದಲ್ಲಿ ಅಡಗುವ ಅಪರಾಧಿಗಳನ್ನು ಕಾನೂನಿನಡಿ ಬಂಧಿಸುವುದಕ್ಕೋಸ್ಕರ ಭಾರತ ಮತ್ತು ಪಾಕೀಸ್ತಾನ ಈ ದೇಶಗಳ ಮಧ್ಯೆ ಇಂಥ ಒಪ್ಪಂದದ ಅವಶ್ಯಕತೆ ತುಂಬಾ ಇದೆ.'</p>
<p>ಮುಶರ್ರಫ್ ಸ್ವಲ್ಪ ಹೊತ್ತು ಸುಮ್ಮನಿದ್ದು ನುಡಿದರು, 'ಹೌದು. ಏಕಿಲ್ಲ....? ಎರಡೂ ದೇಶಗಳ ನಡುವೆ ಈ ಒಪ್ಪಂದ ಆಗಬೇಕಿದೆ.'</p>
<p>ಆಡ್ವಾಣಿಯವರು ತಮ್ಮ ಪುಸ್ತಕ ‘ಮೈ ಕಂಟ್ರಿ ಮೈ ಲೈಫ್'ನಲ್ಲಿ ಹೀಗೆ ಬರೆದಿದ್ದಾರೆ, `ನಾನು ಮಾತು ಮುಂದುವರೆಸುತ್ತಾ ಈ ಒಪ್ಪಂದ ನಡೆಯುವುದಕ್ಕಿಂತ ಮುಂಚೆ ಒಂದು ವೇಳೆ ತಾವು 1993ರ ಮುಂಬೈ ಸರಣಿ ಸ್ಫೋಟದ ರೂವಾರಿಯಾದ ಆರೋಪಿ ದಾವೂದ್ ಇಬ್ರಾಹಿಂನನ್ನು ಭಾರತಕ್ಕೆ ಒಪ್ಪಿಸಿದ್ದೇ ಆದರೆ ನಾವು ಶಾಂತಿಯ ಮಾತುಕತೆಯನ್ನು ಮುಂದುವರೆಸಲು ಸಹಾಯವಾಗುತ್ತದೆ  ಎಂದು ಹೇಳಿದೆ. ಇದ್ದಕ್ಕಿದ್ದಂತೆ ಮುಶರ್ರಫ್‍ರ ಮುಖದ ಬಣ್ಣ ಬದಲಾಯಿತು. ಕೆಂಪಾಯಿತು. ಗೆಳೆತನದ ನಗು ಮಾಯವಾಯಿತು. ಅವರ ಸಿಟ್ಟು ಎದ್ದು ಕಾಣತೊಡಗಿತು. ಆಗ ಅವರೇನು ನುಡಿದರೋ ಅದು ಸಮಂಜಸವಾಗಿರಲಿಲ್ಲ.'</p>
<p>ಕೊಠಡಿಯಲ್ಲಿ ಎರಡೂ ಕಡೆಯ ಐದೈದು ಆಫೀಸರ್‍ಗಳು ಕೂತಿದ್ದರು. ಕೊಠಡಿಯ ವಾತಾವರಣ ಇದ್ದಕ್ಕಿದ್ದಂತೆ ಬದಲಾಗುತ್ತಿರುವ ಅನುಭವವಾಯಿತು. ಮುಶರ್ರಫ್ ನುಡಿದರು, 'ಇದು ಸಣ್ಣತನವಾಗಿ ಕಾಣುತ್ತಿದೆ.'</p>
<p>ಆಡ್ವಾಣಿ ನುಡಿದರು, 'ಸರಿ ಹಾಗಾದರೆ ತಾವು ಸೇನೆಯಲ್ಲಿ ಇದ್ದೀರಿ. ರಣನೀತಿ ಹಾಗೂ ಟ್ಯಾಕ್ಟಿಕ್ಸ್‍ನ ಆಳ ಅಗಲ ಬಲ್ಲಿರಿ. ಆಗ್ರಾದಲ್ಲಿ ತಾವು ಮತ್ತು ಪ್ರಧಾನಮಂತ್ರಿ ವಾಜಪೇಯಿಯವರು ಶಾಂತಿಯ ದಾರಿಯಲ್ಲಿ ಮುಂದುವರೆಯಲು ಚರ್ಚಿಸುವಿರಿ. ಎರಡೂ ದೇಶಗಳ ಜನರು ಆಗ್ರಾದಲ್ಲಿನ ಮಾತುಕತೆಯನ್ನು ತುಂಬಾ ನಿರೀಕ್ಷೆ ಇಟ್ಟುಕೊಂಡು ಗಮನಿಸುತ್ತಿದ್ದಾರೆ. ನೀವೇನಾದರೂ ದಾವೂದ್ ಇಬ್ರಾಹಿಂನನ್ನು ಭಾರತಕ್ಕೆ ಒಪ್ಪಿಸಿದರೆ ಭಾರತದಲ್ಲಿ ಮತ್ತು ಭಾರತದ ಹೊರಗಿನ ಜನರಲ್ಲಿ ತಮ್ಮ ಬಗ್ಗೆ ಭರವಸೆ ಹೆಚ್ಚಾಗುವುದು. ಅನೇಕ ಬಾರಿ ಅಪರಾಧಿ ವಿನಿಮಯ ಒಪ್ಪಂದವಿಲ್ಲದೆ ಅಪರಾಧಿಗಳನ್ನು ಪರಸ್ಪರ ಒಪ್ಪಿಸಲಾಗಿದೆ. ಎಂದು ಗೃಹಮಂತ್ರಿ ಸ್ಥಾನದಿಂದ ಮತ್ತು ನನ್ನ ಐವತ್ತು ವರ್ಷಗಳ ರಾಜಕೀಯ ಅನುಭವದ ಆಧಾರದಿಂದ ಹೇಳುತ್ತಿದ್ದೇನೆ.'</p>
<p>ಮುಶರ್ರಫ್‍ರ ಧ್ವನಿ ಕೋಪದಿಂದ ಕೂಡಿದಂತೆ ಕಂಡಿತು. 'ಮಿಸ್ಟರ್ ಆಡ್ವಾಣಿ, ದಾವೂದ್ ಇಬ್ರಾಹಿಂ ಪಾಕೀಸ್ತಾನದಲ್ಲಿ ಇಲ್ಲ ಎಂದು ನಾನು ಸ್ಪಷ್ಟವಾಗಿ ಹೇಳುತ್ತಿದ್ದೇನೆ.' ಆ ಮೀಟಿಂಗ್‍ನಲ್ಲಿ ಭಾಗವಹಿಸಿದ್ದ ಪಾಕೀಸ್ತಾನದ ಆಫೀಸರ್ ಒಬ್ಬ ಅನೇಕ ವರ್ಷಗಳ ನಂತರ ಮುಶರ್ರಫ್ ಸುಳ್ಳು ಹೇಳುತ್ತಿದ್ದರು ಎಂದು ನನಗೆ ಹೇಳಿದ, ಎಂಬುದಾಗಿ ಆಡ್ವಾಣಿಯವರು ಹೇಳುತ್ತಾರೆ.</p>
<p>'ಎರಡೂ ದೇಶಗಳ ಸೈನಿಕರ ಮಧ್ಯೆ ಗುಂಡಿನ ಚಕಮಕಿ ನಡೆಯುವುದು ಹೊಸ ವಿಷಯವೇನಲ್ಲ. ಇದು ಸರ್ವೇಸಾಮಾನ್ಯವಾಗಿದೆ' ಎಂದು ಎರಡೂ ದೇಶಗಳ ನಡುವೆ ಶಾಂತಿ ಸ್ಥಾಪಿಸುವ ಬಗ್ಗೆ ಮಾತಾಡುತ್ತ ಮುಶರ್ರಫ್ ನುಡಿದರು. ಅದಕ್ಕೆ ಆಡ್ವಾಣಿಯವರು, 'ಹೌದು. ನಿಜ ಆದರೆ ಬಸ್‍ಸ್ಟ್ಯಾಂಡ್ ಮತ್ತು ಸಿನಿಮಾ ಮಂದಿರಗಳಲ್ಲಿ ಅಮಾಯಕ ಜನರನ್ನು ಸಾಯಿಸುವುದು ಸರಿಯಲ್ಲ ಅಲ್ಲವೇ? ದೇಶದಲ್ಲಿ ಶಾಂತಿ ಸ್ಥಾಪಿಸಲು ಮತ್ತು ಯಥಾಸ್ಥಿತಿ ಕಾಪಾಡಲು ಯಾವುದೇ ವಿಷಯವನ್ನು ಶರತ್ತುಬದ್ಧಗೊಳಿಸುವ ಅವಶ್ಯಕತೆ ಇಲ್ಲ' ಎಂದು ನುಡಿದರು.</p>
<p>ಮುಶರ್ರಫ್ ಮತ್ತೆ ಕೋಪಿಸಿಕೊಂಡರು. 'ಕಾಶ್ಮೀರ ಸಮಸ್ಯೆಯೇ ಮುಖ್ಯ ವಿಷಯ' ಎಂದರು. ಅದಕ್ಕೆ ಆಡ್ವಾಣಿಯವರು ಹೀಗೆ ಉತ್ತರಿಸಿದರು, 'ಈ ವಿಚಾರದ ಬಗ್ಗೆ ಎರಡೂ ದೇಶಗಳ ಅಭಿಪ್ರಾಯ ಬೇರೆ ಬೇರೆಯಾಗಿದೆ. ಎರಡೂ ದೇಶಗಳು ತಮ್ಮ ತಮ್ಮ ಮಟ್ಟದಲ್ಲಿ ಪ್ರಯತ್ನಿಸಿ ಹಿಮದ ಗಡ್ಡೆಗಳನ್ನು ಕರಗಿಸಬೇಕಿದೆ. ಆದರೆ ಈ ಸಮಸ್ಯೆ ಬಗೆಹರಿಸುವವರೆಗೂ ಜಿಹಾದ್ ಮುಂದುವರೆಯುತ್ತದೆ ಎಂಬುದನ್ನು ನೀವು ಕೈ ಬಿಡಬೇಕು.'</p>
<p>ವಾತಾವರಣ ಕಹಿ ಅನುಭವ ತರತೊಡಗಿತು. 'ಪ್ರವಾಸ ಸುಖಕರವಾಗಿರಲಿ ಮತ್ತು ಸಮಿಟ್ ಯಶಸ್ವಿಯಾಗಲಿ' ಎಂದು ಆಡ್ವಾಣಿಯವರು ಶುಭಾಶಯಗಳನ್ನು ಹೇಳಿದರು. ಆದರೆ ಮುಶರ್ರಫ್ ಆಗ್ರಾದ ಮಾತುಕತೆಯ ನಂತರದÀ ಪರಿಣಾಮದ ಕಡೆ ಬಹುಶಃ ಮುಖ ಮಾಡಿತ್ತು ಅನ್ನಿಸುತ್ತದೆ.</p>
<p>ಆಗ್ರಾ ಸಮಿಟ್ ಸಲುವಾಗಿ ದೆಹಲಿಗೆ ಆಗಮಿಸಿದ ಮುಶರ್ರಫ್‍ಗೆ ಗೌರವ ನೀಡಲು ಏರ್ಪಾಟಾಗಿದ್ದ ಭೋಜನ ಕೂಟದಲ್ಲಿ ವಾಜಪೇಯಿ, ಜಸವಂತಸಿಂಹ ಮತ್ತು ಲೋಕಸಭೆಯ ಅಧ್ಯಕ್ಷರಾದ ಬಾಲಯೋಗಿ ಜೊತೆಯಾಗಿದ್ದರು. ಆಗ ವಾಜಪೇಯಿಯವರು ಪ್ರಧಾನಿ ಜನರಲ್ ಮುಶರ್ರಫ್‍ಗೆ ನಜ್ಮಾ ಹೆಫ್ತುಲ್ಲಾರನ್ನು ಪರಿಚಯಿಸಿದರು. ಈಕೆ ಐಪಿಯುನ ಅಧ್ಯಕ್ಷೆಯಾಗಿ ಆಯ್ಕೆಯಾಗಿದ್ದಾರೆ ಎಂದು ಹೇಳಿದರು. ಆಗ ಮುಶರ್ರಫ್ ಶುಭಾಶಯ ಹೇಳಿದರು. ಆಗ ನಜ್ಮಾರವರು ಮುಶರ್ರಫ್‍ಗೆ ಹೇಳಿದರು, 'ತಾವು ತಪ್ಪು ತಿಳಿಯುವುದಿಲ್ಲವೆಂದರೆ ಒಂದು ಮಾತು ಹೇಳಲೆ? ನಾನು ಐಪಿಯುನ ಅಧ್ಯಕ್ಷೆಯಾಗಿ ಆಯ್ಕೆಯಾಗುವಾಗ ಪಾಕೀಸ್ತಾನದಲ್ಲಿ ಸಿಂಹಾಸನ ಬದಲಾಗುತ್ತಿತ್ತು. ಪ್ರಜಾಪ್ರಭುತ್ವದ ಕೊಲೆಯಾಗುತ್ತಿತ್ತು. ಪ್ರಜಾಪ್ರಭುತ್ವವನ್ನು ಮತ್ತೆ ಪುನರ್‍ಸ್ಥಾಪಿಸಲು ತಾವು ಪ್ರಯತ್ನಿಸಿರಿ.' ಮುಶರ್ರಫ್ ಹೇಳಿದರು, 'ತಮ್ಮಲ್ಲಿ ಹಾಗೂ ನಮ್ಮಲ್ಲಿ ಬೇರೆ ಬೇರೆ ಪರಿಸ್ಥಿತಿ ಇದೆ. ಆದರೂ ಪ್ರಯತ್ನಿಸುವೆ' ವಾಜಪೇಯಿ ಹಾಗೂ ಬಾಲಯೋಗಿ ಆಶ್ಚರ್ಯಚಕಿತರಾಗಿ ನಜ್ಮಾರನ್ನೇ ನೋಡುತ್ತಿದ್ದರು.</p>
<p>ಆಗ್ರಾದಲ್ಲಿ ಪಾಕೀಸ್ತಾನದ ಪ್ರಧಾನಿ ಜನರಲ್ ಮುಶರ್ರಫ್‍ರಿಗೆ ಇಳಿದುಕೊಳ್ಳಲು ಪ್ರತಿಷ್ಠಿತ ಹಾಗೂ ವೈಭವೋಪೇತ ಅಮರವಿಲಾಸ ಹೋಟೆಲಿನಲ್ಲಿ ವ್ಯವಸ್ಥೆ ಮಾಡಲಾಗಿತ್ತು. ಹಾಗೇನೆ ವಾಜಪೇಯಿ ಮತ್ತು ಅವರ ಜೊತೆಯವರಿಗೆ ಇಳಿದುಕೊಳ್ಳಲು ಜೆಪಿ ಪ್ಯಾಲೇಸ್ ಹೋಟೇಲಿನಲ್ಲಿ ವ್ಯವಸ್ಥೆ ಮಾಡಲಾಗಿತ್ತು. ಭೇಟಿಯ ಸಿದ್ಧತೆಗಳನ್ನೆಲ್ಲ ಅಲ್ಲೇ ಮಾಡಲಾಗಿತ್ತು. ಏಕೆಂದರೆ ಇತ್ತೀಚೆಗೆ ವಾಜಪೇಯಿಯವರಿಗೆ ಮಂಡಿ ಆಪರೇಷನ್ ಆಗಿತ್ತು. ಓಡಾಡಲು ಅವರಿಗೆ ತುಂಬಾ ತೊಂದರೆಯಾಗುತ್ತಿತ್ತು. ವಾಜಪೇಯಿಯವರ ಜೊತೆಗೆ ವಿದೇಶಮಂತ್ರಿ ಜಸವಂತ್‍ಸಿಂಹ, ಹಣಕಾಸು ಮಂತ್ರಿ ಯಶವಂತ್ ಸಿನ್ಹಾ, ವಾಣಿಜ್ಯ ಮಂತ್ರಿ ಮುರಸೋಳಿ ಮಾರನ್, ಸೂಚನಾ ಮತ್ತು ಪ್ರಸಾರಣ ಮಂತ್ರಿ ಸುಷ್ಮಾ ಸ್ವರಾಜ್, ಪ್ರಿನ್ಸಿಪಲ್ ಸೆಕ್ರೆಟರಿ ಬ್ರಜೇಶ್‍ಮಿಶ್ರ ಮತ್ತು ಇಸ್ಲಾಮಾಬಾದಿನಲ್ಲಿ ಭಾರತದ ಹೈಕಮೀಷನರ್ ಆಗಿರುವ ವಿಜಯ್ ನಂಬಿಯಾರ್ ಹಾಗೂ ಅವರ ಜೊತೆ ಕೆಲವು ಆಫೀಸರ್‍ಗಳು ಇದ್ದರು.</p>
<p>ಹೀಗೆ ಜುಲೈ 15ರಂದು ಆಗ್ರಾ ಭೇಟಿ ಪ್ರಾರಂಭವಾಗುತ್ತಿತ್ತು. ಆದರೆ ಜಸವಂತ ಸಿಂಹರ ಸಲಹೆ ಮೇರೆಗೆ ವಾಜಪೇಯಿಯವರು ರಾಷ್ಟ್ರಪತಿ ಭವನದಿಂದ ರಾತ್ರಿಯ ಭೋಜನ ಮುಗಿಸಿಕೊಂಡು ನೇರವಾಗಿ ಜುಲೈ 14ರ ತಡ ರಾತ್ರಿಯಲ್ಲಿ ಅಲ್ಲಿಗೆ ತಲುಪಿದರು. ಜನರಲ್ ಮುಶರ್ರಫ್ ಪ್ರಸ್ತಾಪಿಸುವ ವಿಷಯಗಳಿಗೆ ಯಾವುದೇ ಮುಖ್ಯ ಅಜೆಂಡಾ ಸಿದ್ಧಗೊಳಿಸಿಕೊಂಡಿರಲಿಲ್ಲ. ತಮ್ಮ ಮೊದಲ ಭಾಷಣದಲ್ಲಿ ವಾಜಪೇಯಿಯವರು ಭಾರತದ ನಿಲುವುಗಳನ್ನು ಸ್ಪಷ್ಟ ಪಡಿಸಿದರು. 'ನಾವು ಜಮ್ಮು ಕಾಶ್ಮೀರ ಸೇರಿದಂತೆ ಎಲ್ಲ ವಿಷಯಗಳನ್ನು ಕುರಿತು ಚರ್ಚಿಸಲು ಮತ್ತು ಮುಂದುವರೆಯಲು ಸಿದ್ಧರಿದ್ದೇವೆ. ಈ ವಿಷಯದಲ್ಲಿ ಎರಡೂ ದೇಶಗಳಲ್ಲಿ ಭಿನ್ನವಾದ ಅಭಿಪ್ರಾಯಗಳಿವೆ ಎಂಬುದನ್ನು ಅಲ್ಲಗಳೆಯಲಾಗುವುದಿಲ್ಲ. ಈ ವಿಷಯವನ್ನು ಸೌಹಾರ್ದಯುತ ವಾತಾವರಣದಲ್ಲಿ ಮುಂದುವರೆಸಬಹುದಾಗಿದೆ. ಆದರೆ ಗಡಿಯಲ್ಲಿನ ಆತಂಕವಾದದ ಕಾರಣದಿಂದ ಈ ವಾತಾವರಣದ ನಿರ್ಮಾಣಕ್ಕೆ ಅಡೆತಡೆ ಬರುತ್ತದೆ. ಜಮ್ಮು ಕಾಶ್ಮೀರ ಸಮಸ್ಯೆ ಬಗೆಹರಿಸುವ ಮತ್ತು ಗಡಿಯ ಆತಂಕವಾದದಂತಹ ಸಮಸ್ಯೆ ಕುರಿತು ಚರ್ಚಿಸುವ ಅವಶ್ಯಕತೆಯಿದೆ' ಎಂದರು. ಇದಲ್ಲದೆ ಭಾರತವು ಸಂಬಂಧವನ್ನು ಸುಧಾರಿಸಲು ತುಳಿದ ಹೆಜ್ಜೆಗಳನ್ನು ಸಹ ಪ್ರತಿಪಾದಿಸಿದರು.</p>
<p>ಇಡೀ ದಿನ ಆಫೀಸರುಗಳ ಮತ್ತು ಮಂತ್ರಿಗಳ ನಡುವೆ ಚರ್ಚಾ ಸಭೆಗಳು ಜರುಗಿದವು. ಸಂಜೆ ಔಪಚಾರಿಕ ಚರ್ಚೆಯ ಮೊದಲ ಅವಧಿ ಮುಗಿಯಿತು. ಮೊದಲ ಕರಡು ಸಿದ್ಧವಾಯಿತು. ಆದರೆ ಇದರಿಂದ ಚರ್ಚೆ ಮುಂದುವರೆಯಲಿಲ್ಲವೆಂದು ಅನ್ನಿಸತೊಡಗಿದಾಗ ಆ ಕರಡು ಪ್ರತಿಯಲ್ಲಿ ಅನೇಕ ಬಾರಿ ಬದಲಾವಣೆಗಳನ್ನು ಮಾಡಲಾಯಿತು.</p>
<p>ಆ ರಾತ್ರಿ ಉತ್ತರಪ್ರದೇಶದ ರಾಜ್ಯಪಾಲ ವಿಷ್ಣುಕಾಂತ ಶಾಸ್ತ್ರಿ ಮತ್ತು ಆಗಿನ ಮುಖ್ಯಮಂತ್ರಿ ರಾಜನಾಥ ಸಿಂಹರು ಭೋಜನ ಕಾರ್ಯಕ್ರಮ ಏರ್ಪಡಿಸಿದ್ದರು. ಎಲ್ಲರೂ ಅದರಲ್ಲಿ ಭಾಗವಹಿಸಿದರು. ಮಾರನೇ ದಿನ ಜುಲೈ 16ರ ಬೆಳಗ್ಗೆ ಚರ್ಚೆಯನ್ನು ಪರಾಕಾಷ್ಠೆಗೊಯ್ಯಲು ಪ್ರಯತ್ನಗಳಾಗುತ್ತಲೇ ಇದ್ದವು. ಪರಸ್ಪರ ಒಪ್ಪಂದ ಮಾಡಿಕೊಳ್ಳಲು ಅನೇಕ ಸಾರಿ ಕರಡನ್ನು ತಯಾರಿಸಲಾಯಿತು.</p>
<p>ಜನರಲ್ ಮುಶರ್ರಫ್‍ರವರು ಜುಲೈ 16ರ ಬೆಳಗ್ಗೆ ಪತ್ರಿಕೆಗಳ ಮತ್ತು ಟಿವಿ ಚಾನಲ್‍ಗಳ ಆಯ್ದ ಸಂಪಾದಕರುಗಳನ್ನು ಉಪಾಹಾರಕ್ಕೆ ಕರೆದರು. ಈ ಭೇಟಿಯ ವಿಡಿಯೋ ರಿಕಾರ್ಡಿಂಗ್ ಮಾಡಲಾಯಿತು. ನಂತರ ಇದನ್ನು ಭಾರತದ ಚಾನಲ್‍ಗಳಲ್ಲಿ ಬಿತ್ತರಿಸಲಾಯಿತು. ಮಾತುಕತೆಯು ಮುರಿದು ಬೀಳಲು ಬಹುಶಃ ಈ ಘಟನೆ ಒಂದು ಮುಖ್ಯವಾದ ವಿಷಯವಾಯಿತು.</p>
<p>ಮುಶರ್ರಫ್‍ರು ಭಾರತದ ಮೀಡಿಯಾವನ್ನು ತುಂಬಾ ಚೆನ್ನಾಗಿ ಉಪಯೋಗಿಸಿಕೊಂಡರು. ಅವರು ಜಮ್ಮು ಕಾಶ್ಮೀರದ ತಮ್ಮ ನಿಲುವಿಗೆ ಅಂಟಿಕೊಂಡಿದ್ದರು. ಗಡಿಯ ಆತಂಕವಾದವನ್ನು ಒಪ್ಪಿಕೊಳ್ಳಲು ಸಿದ್ಧರಿರಲಿಲ್ಲ. ಕಾರ್ಗಿಲ್ ಕದನದ ಬಗ್ಗೆ ಸ್ಪಷ್ಟವಾಗಿ ಏನೂ ಮಾತಾಡುತ್ತಿರಲಿಲ್ಲ. ವಾಜಪೇಯಿಯವರ ಲಾಹೋರ್ ಯಾತ್ರೆ ಮತ್ತು ಶಿಮ್ಲಾ ಒಪ್ಪಂದವನ್ನು ಒಮ್ಮೆಗೇ ತಿರಸ್ಕರಿಸಿದರು. ಆಗ್ರಾ ಶಿಖರ ಸಮ್ಮೇಳನಕ್ಕಾಗಿ ನಿರ್ಧರಿತವಾಗಿದ್ದ ಅಜೆಂಡಾವನ್ನು ಒಪ್ಪದೆ, ಮುಶರ್ರಫ್‍ರು ತಮ್ಮದೇ ಆದ ಅಜೆಂಡಾವನ್ನು ರೂಪಿಸಿದ್ದರು. ಈ ವಿದ್ಯಮಾನದ ಬಗ್ಗೆ ಭಾರತದಲ್ಲಿನ ಪಾಕೀಸ್ತಾನದ ಹೈ ಕಮೀಷನರ್ ಮತ್ತು ಪಾಕೀಸ್ತಾನದಲ್ಲಿನ ಭಾರತದ ಹೈ ಕಮೀಷನರ್ ಇಬ್ಬರೂ ಅಲ್ಲಿನ ವಿದೇಶ ಸಚಿವಾಲಯದ ಜೊತೆ ಅನೇಕ ಸಲ ಮಾತಾಡಿದರು. ಆದರೆ ಪ್ರಯೋಜನವಾಗಲಿಲ್ಲ. ತನ್ನದೇ ಸಿದ್ಧಾಂತದಂತೆ ನಡೆಯಲು ಮುಶರ್ರಫ್ ಪಟ್ಟು ಹಿಡಿದಿದ್ದರು. ಈ ಸ್ಪೀಡ್‍ಬ್ರೇಕರ್ಸ್‍ಗಳಿಂದ ಆಗ್ರಾ ಶಿಖರ ಸಮ್ಮೇಳನದ ಗಾಡಿಯು ತನ್ನ ಗುರಿ ಮುಟ್ಟಲು ಸಾಧ್ಯವಿಲ್ಲ ಎಂದು ಸ್ಪಷ್ಟವಾಗಿ ಗೋಚರವಾಗುತ್ತಿತ್ತು.</p>
<p>ವಾಜಪೇಯಿಯವರು ಆಡ್ವಾಣಿ, ಜಸವಂತ್‍ಸಿಂಹ, ಯಶವಂತ್ ಸಿನ್ಹಾ, ಸುಷ್ಮಾಸ್ವರಾಜ್ ಮತ್ತು ಇತರ ಎಲ್ಲ ಹಿರಿಯ ಮಂತ್ರಿಗಳಿಗೆ ತಮ್ಮ ಜೊತೆಯಲ್ಲಿರಲು ಹೇಳಿದರು. ಪಾಕೀಸ್ತಾನದ ಪ್ರತಿನಿಧಿಗಳು ಗಂಟೆಗೊಮ್ಮೆ ಮೀಡಿಯಾದೆದುರು ಬಂದು ತಮ್ಮ ತಮ್ಮ ಅಭಿಪ್ರಾಯ ವ್ಯಕ್ತಪಡಿಸುತ್ತಿದ್ದರು. ಆದರೆ ಯಾವುದಾದರೂ ಮಹತ್ವದ ನಿರ್ಣಯವಿದ್ದರೆ ಸೂಚನಾ ಮತ್ತು ಪ್ರಸಾರಣಾ ಮಂತ್ರಿ ಸುಷ್ಮಾ ಸ್ವರಾಜರು ಸ್ವತಃ ತಾವೇ ಮಾತಾಡುತ್ತಾರೆ ಎಂದು ಭಾರತ ಸರ್ಕಾರದ ವಿದೇಶಮಂತ್ರಿಗಳು ಸೂಚಿಸಿದ್ದರು. ಇದರ ಪರಿಣಾಮವಾಗಿ ಇಡೀ ದಿನ ಎಲ್ಲೆಡೆ ಪಾಕೀಸ್ತಾನದ್ದೇ ಪ್ರತಾಪ ಎದ್ದು ಕಾಣುತ್ತಿತ್ತು.</p>
<p>ಜನರಲ್ ಮುಶರ್ರಫ್‍ರು ತಮ್ಮ ಪುಸ್ತಕ 'ಇನ್ ದ ಲೈನ್ ಆಫ್ ಫೈರ್'ನಲ್ಲಿ ದೆಹಲಿಯಲ್ಲಿ ಆಡ್ವಾಣಿಯವರೊಡನೆ ನಡೆದ ತಮ್ಮ ಮಾತುಕತೆ ಅಥವಾ ಭೇಟಿಯನ್ನು ಉಲ್ಲೇಖಿಸಿಲ್ಲ. ಜನರಲ್‍ರವರು ದೆಹಲಿಯಲ್ಲಿ ದೊರೆತ ಅದ್ದೂರಿ ಹಾಗೂ ವೈಭವದ ಸ್ವಾಗತವನ್ನು ವರ್ಣಿಸಿದ್ದಾರೆ. ಜುಲೈ 16ರ ಸಭೆಗಳ ಬಗ್ಗೆ ಪ್ರಸ್ತಾಪಿಸುತ್ತ ಸಭೆಗಳ ಆರಂಭವು ಚೆನ್ನಾಗಿತ್ತು. ಉತ್ಸಾಹದಾಯಕವಾಗಿತ್ತು. ಆದರೆ ಅಂತ್ಯ ನಿರಾಶದಾಯಕವಾಗಿತ್ತು ಎಂದು ಬರೆದಿದ್ದಾರೆ.</p>
<p>ಭೋಜನಕ್ಕಿಂತ ಮುಂಚೆ ಹಾಗೂ ನಂತರದಲ್ಲಾದ ಎರಡು ಸಭೆಗಳ ಆರಂಭವು ಮುಶರ್ರಫ್ ಹಾಗೂ ವಾಜಪೇಯಿಯವರ ಚರ್ಚೆಯಿಂದ ಶುರುವಾಯಿತು. ನಂತರ ಎರಡೂ ದೇಶಗಳ ವಿದೇಶಾಂಗ ಮಂತ್ರಿಗಳು ಮತ್ತು ಆಫೀಸರ್‍ಗಳು ಅದರಲ್ಲಿ ಸೇರಿಕೊಂಡರು. ಅಲ್ಲಿ ಸಂಯುಕ್ತ ಘೋಷಣಾಪತ್ರವನ್ನು ಸಿದ್ಧಗೊಳಿಸಲಾಯಿತು. ಈ ಪತ್ರದಲ್ಲಿ ಆತಂಕವಾದವನ್ನು ನಿಂದಿಸಲಾಗಿತ್ತು. ಅಲ್ಲದೆ ಎರಡೂ ದೇಶಗಳ ನಡುವಿನ ಸಂಬಂಧ ಸುಧಾರಿಸಲು ಕಾಶ್ಮೀರ ಸಮಸ್ಯೆಯ ಪರಿಹಾರದ ಹುಡುಕಾಟದ ಅವಶ್ಯಕತೆಗೆ ಒತ್ತು ನೀಡಲಾಗಿತ್ತು. ವಾಜಪೇಯಿಯವರು ತಂಗಿದ್ದ ಜೆಪಿ ಪ್ಯಾಲೇಸ್ ಹೋಟೆಲಿನಲ್ಲೇ ಹಸ್ತಾಕ್ಷರ ಹಾಕುವ ಔಪಚಾರಿಕ ಕಾರ್ಯಕ್ರಮ ಸಂಜೆಗೆ ನಡೆಯಬೇಕಿತ್ತು.</p>
<p>ಭೇಟಿಯ ಸಮಯದಲ್ಲಿ ವಾಜಪೇಯಿಯವರ ಜೊತೆ ಆಡ್ವಾಣಿ, ಜಸವಂತಸಿಂಹ, ಪ್ರಿನ್ಸಿಪಲ್ ಸೆಕ್ರೆಟರಿ ಬ್ರಜೇಶ್‍ಮಿಶ್ರ ಮತ್ತು ವಿದೇಶ ಸಚಿವಾಲಯದ ಆಫೀಸರುಗಳು ಇದ್ದರು. ಮುಶರ್ರಫ್ ಜೊತೆಗೆ ಸೇನೆಯ ಆಫೀಸರುಗಳಿದ್ದರು. ಮಾತುಕತೆಯ ಸಂದರ್ಭದಲ್ಲೂ ಸಹ ಮುಶರ್ರಫ್‍ರು ಪ್ರಧಾನಿಗಿಂತ ಹೆಚ್ಚಾಗಿ ಸೇನಾಮುಖ್ಯಸ್ಥನಂತೆಯೇ ವರ್ತಿಸುತ್ತಿದ್ದರು. ಜಮ್ಮು ಕಾಶ್ಮೀರ ಸಮಸ್ಯೆಯನ್ನೇ ಮುಖ್ಯ ವಿಷಯವನ್ನಾಗಿ ಮಾಡಿಕೊಂಡು ಪಾಕೀಸ್ತಾನದ ಕುಮ್ಮಕ್ಕಿನಿಂದ ಗಡಿಯಲ್ಲಿ ಯಾವುದೇ ಆತಂಕವಾದಿ ಚುನಾವಣೆಗಳು ನಡೆಯುತ್ತಿಲ್ಲ ಎಂದು ಹೇಳತೊಡಗಿದರು. ಈ ರೀತಿಯ ಸೈನಿಕ ವರ್ತನೆಯಿಂದ ಮಾತುಕತೆ ಮುಂದುವರೆಯಲು ಸಾಧ್ಯವಾಗಲಿಲ್ಲ. ಆದ್ದರಿಂದ ಈ ಜವಾಬ್ದಾರಿಯನ್ನು ಎರಡೂ ದೇಶಗಳ ವಿದೇಶಮಂತ್ರಿಗಳಿಗೆ ವಹಿಸಲಾಯಿತು.</p>
<p>ವಿದೇಶಾಂಗ ಮಂತ್ರಿ ಜಸವಂತಸಿಂಹ ಮತ್ತು ಪಾಕೀಸ್ತಾನದ ವಿದೇಶಾಂಗ ಮಂತ್ರಿ ಅಬ್ದುಲ್ ಸತ್ತಾರ್ ಇಬ್ಬರೂ ಮತ್ತೆ ಮತ್ತೆ ಸಂಯುಕ್ತ ಘೋಷಣಾ ಪತ್ರದ ಕರಡು ಪ್ರತಿಯ ಕುರಿತಂತೆ ಚರ್ಚಿಸುತ್ತಿದ್ದರು. ಆ ಕರಡು ಪ್ರತಿಯನ್ನು ಮತ್ತೆ ಮತ್ತೆ ಬದಲಾಯಿಸಲಾಗುತ್ತಿತ್ತು. ಎರಡೂ ದೇಶಗಳಿಗೆ ಒಪ್ಪಿಗೆಯಾಗುವಂತಹ ಕರಡನ್ನು ಸಿದ್ಧಪಡಿಸಲು ಪ್ರಯತ್ನಿಸಲಾಯಿತು. ಗೆದ್ದೆನೆಂದು ಬೀಗುತ್ತ ತನ್ನ ಹೆಚ್ಚುಗಾರಿಕೆ ತೋರಿಸುತ್ತ ವಾಪಸಾಗಲು ಮುಶರ್ರಫ್‍ರು ಯಾವುದಾದರೂ ಒಪ್ಪಂದಕ್ಕೆ ಬರಲು ಬಯಸುತ್ತಿದ್ದರು.</p>
<p>ಕಾಗದವೊಂದರಲ್ಲಿ ಕೆಲವು ಸಲಹೆಗಳನ್ನು ಬರೆದು ಅಬ್ದುಲ್ ಸತ್ತಾರರು ಜಸವಂತಸಿಂಹರಿಗೆ ಕೊಟ್ಟಾಗ ಅವರು ಅದರಲ್ಲಿ ಕೆಲವು ಬದಲಾವಣೆ ಮಾಡಿದರು. ಮತ್ತೆ ಜಸವಂತರು ಒಂದು ಕಾಗದದ ಮೇಲೆ ಪೆನ್ಸಿಲ್‍ನಲ್ಲಿ ಬರೆದು ಕೊಟ್ಟಾಗ ಸತ್ತಾರರು ಮತ್ತೆ ಅದನ್ನು ಬದಲಾಯಿಸಿದರು. ಬಹಳ ಹೊತ್ತಿನವರೆಗೆ ಹೀಗೇ ನಡೆಯುತ್ತಿತ್ತು. ಕೊನೆಗೆ ಸತ್ತಾರರು ನಾನಿದರ ಬಗ್ಗೆ ಪ್ರಧಾನಿಯವರ ಅನುಮತಿ ಕೇಳುತ್ತೇನೆ ಎಂದು ನುಡಿದರು. ಅಷ್ಟು ಹೊತ್ತಿಗೆ ಮುಶರ್ರಫ್ ತಾವು ತಂಗಿದ್ದ ಅಮರವಿಲಾಸ ಹೋಟೇಲಿಗೆ ಹಾಗೂ ವಾಜಪೇಯಿಯವರು ತಮ್ಮ ಕೋಣೆಗೆ ಹೋಗಿಬಿಟ್ಟಿದ್ದರು. ಕರಡು ಪ್ರತಿಯನ್ನು ಮುಶರ್ರಫ್‍ಗೆ ತೋರಿಸಿಕೊಂಡು ಕೆಲವು ಬದಲಾವಣೆಗಳ ಸಮೇತ ಸತ್ತಾರ್ ವಾಪಸ್ಸಾದರು. ಈಗ ನಾವು ಈ ಕರಡು ಪ್ರತಿಯನ್ನು ಒಪ್ಪಿಕೊಳ್ಳಬಹುದೇ? ಎಂದು ಜಸವಂತರು ಕೇಳಿದರು. ಆ ಕರಡು ಹಾಗೂ ಆ ಬದಲಾವಣೆಗಳನ್ನು ನೋಡಿದ ಮೇಲೆ ಜಸವಂತ ಸಿಂಹರು ಇದುವರೆಗೂ ನಾನು ಪಾಕೀಸ್ತಾನದೊಂದಿಗೆ ಮೃದು ಧೋರಣೆ ತಳೆದಿದ್ದೆ ಎಂದು ಪರಾಮರ್ಶಿಸಿಕೊಂಡರು.</p>
<p>ಆ ಕರಡು ಪ್ರತಿಯನ್ನು ಹಿಡಿದುಕೊಂಡು ಜಸವಂತರು ವಾಜಪೇಯಿಯವರ ಬಳಿ ಹೋದರು. ಪ್ರಧಾನಮಂತ್ರಿ ವಾಜಪೇಯಿ ತಮ್ಮ ಜೊತೆಯ ಮಂತ್ರಿಗಳನ್ನೆಲ್ಲ ಕರೆದು ಅದನ್ನು ತೋರಿಸಿದರು. ಅದರಲ್ಲಿ ಗಡಿಯಲ್ಲಿನ ಆತಂಕವಾದದ ಉಲ್ಲೇಖವಿರಲಿಲ್ಲ. ಆಗ ಆಡ್ವಾಣಿಯವರು ಇದನ್ನು ಒಪ್ಪಲಾಗುವುದಿಲ್ಲ ಎಂದು ಹೇಳಿದರು. 'ಆತಂಕವಾದವನ್ನು ನಿಲ್ಲಿಸುವ ಬಗ್ಗೆ ಇದರಲ್ಲಿ ಹೆಚ್ಚು ಒತ್ತು ನೀಡಬೇಕು. ಇದಾಗದ ಹೊರತು ಮಾತುಕತೆ ಮುಂದುವರೆಸುವುದು ಸಾಧ್ಯವೇ ಇಲ್ಲ. ಇದರ ಜೊತೆಗೆ ಶಿಮ್ಲಾ ಒಪ್ಪಂದ ಹಾಗೂ ಲಾಹೋರಿನ ಒಪ್ಪಂದಗಳನ್ನು ಹೇಗೆ ಮರೆಯಲು ಸಾದ್ಯ? ಕಾರ್ಗಿಲ್‍ನ ಅತಿಕ್ರಮಣವನ್ನು ಸುಳ್ಳೆನ್ನಲು ಸಾಧ್ಯವೇ?' ಎಂಬುದು ಎಲ್ಲರ ಒಮ್ಮತವಾಗಿತ್ತು.</p>
<p>ಜಸವಂತರು ಪಾಕ್‍ನ ವಿದೇಶಾಂಗ ಮಂತ್ರಿ ಬಳಿಗೆ ಬಂದರು. ಆ ಕರಡು ಪ್ರತಿ ಒಪ್ಪಿಗೆಯಾಗಿಲ್ಲ ಎಂದರು. 'ಭಾರತ-ಪಾಕೀಸ್ತಾನಗಳ ಮಧ್ಯೆ ಒಪ್ಪಂದದ ಮಾತಾಡುವುದು ಅಷ್ಟು ಸುಲಭವಲ್ಲ ಎಂಬುದನ್ನು ನಾನು ತಿಳಿದಿದ್ದೇನೆ' ಎಂದು ಸತ್ತಾರ್ ಹೇಳಿದರು. ಜಸವಂತರು ವಾಪಸ್ಸು ಬಂದರು. ಸ್ವಲ್ಪ ಹೊತ್ತಾದ ಮೇಲೆ ಭಾರತದಲ್ಲಿದ್ದ ಪಾಕೀಸ್ತಾನದ ಹೈಕಮೀಷನರ್ ಅಶ್ರಫ್ ಜಹಾಂಗೀರ್ ಕಾಜಿ ಜಸವಂತರ ಹತ್ತಿರ ಬಂದರು. 'ಇನ್ನು ಯಾವುದಾದರೂ ಮಾರ್ಗ ಉಳಿದಿದೆ ಎಂದು ನಿಮಗನ್ನಿಸುತ್ತಿದೆಯೇ?' ಎಂದರು. 'ಇನ್ನು ಮುಂದುವರೆಯುವುದು ಸಾಧ್ಯವಿಲ್ಲ ಎಂದು ನನಗನ್ನಿಸುತ್ತಿದೆ' ಎಂದು ಜಸವಂತರು ಹೇಳಿದರು.</p>
<p>'ಯಾಕೆ ಮುಂದುವರೆಯಲು ಸಾಧ್ಯವಿಲ್ಲ ಮಿಸ್ಟರ್ ಸಿಂಹರೇ?' ಎಂದು ಕಾಜಿಯವರು ಕೇಳಿದರು. ಇದಕ್ಕೆ ಜಸವಂತರು, 'ಕ್ಯಾಬಿನೆಟ್‍ನಲ್ಲಿ ನನ್ನ ಜೊತೆಯವರೆಲ್ಲರಿಗೂ ಈ ವಿಷಯದಲ್ಲಿ ಮುಂದುವರೆದು ಮಾತಾಡಲು ಇಷ್ಟವಿಲ್ಲ' ಎಂದರು. ಕಾಜಿಯವರಿಗೆ ಎಲ್ಲವೂ ಅರ್ಥವಾಯಿತು. ಆಡ್ವಾಣಿಯವರ ಜೊತೆ ಸೇರಿ ಆಗ್ರಾ ಸಮಿಟ್‍ನ ವಿಷಯಗಳನ್ನು ಮುಂದುವರೆಸಿದವರು ಕಾಜಿಯವರೇ. ಮತ್ತೆ ಕೆಲವು ಪ್ರಯತ್ನಗಳನ್ನು ಮಾಡಲಾಯಿತು.</p>
<p>ಜನರಲ್ ಮುಶರ್ರಫ್‍ರು ಮತ್ತೊಮ್ಮೆ ವಾಜಪೇಯಿಯವರನ್ನು ಭೇಟಿಯಾಗುವ ಇಚ್ಛೆ ವ್ಯಕ್ತಪಡಿಸಿದರು. ಬಹಳ ಹೊತ್ತಿನವರೆಗೆ ವಾಜಪೇಯಿಯವರ ಕೋಣೆಯಲ್ಲೇ ಮಾತಾಡಿದರು. ಮುಶರ್ರಫ್ ಮಾತಾಡುತ್ತಲೇ ಹೋದರು. ವಾಜಪೇಯಿಯವರು ಆಲಿಸುತ್ತಲೇ ಇದ್ದರು. ಅವರ ವ್ಯಕ್ತಿತ್ವದಲ್ಲಿ ಎದ್ದು ಕಾಣುವುದೆಂದರೆ ಇನ್ನೊಬ್ಬರ ಮಾತನ್ನು ಗಮನವಿಟ್ಟು ಆಲಿಸುವ ಅವರ ಗುಣ. ತೀರ ಅನಿವಾರ್ಯವಾದರೆ ಮಾತ್ರ ಮಾತಾಡುತ್ತಾರೆ. ಆದರೆ ವಾಜಪೇಯಿಯವರ ಮೌನವು ಮುಶರ್ರಫ್‍ರಿಗೆ ಅರ್ಥವಾಗಲೇ ಇಲ್ಲ.</p>
<p>ಮುಶರ್ರಫ್‍ರ ಮಾತುಗಳನ್ನು ವಾಜಪೇಯಿಯವರು ಸುಮ್ಮನೆ ಆಲಿಸುತ್ತಲೇ ಇದ್ದರು. ಅವರ ಮೇಲೆ ಯಾವುದೋ ಒತ್ತಡವಿದೆ ಎಂದು ಅನ್ನಿಸುತ್ತಿತ್ತು. ನಮ್ಮಿಬ್ಬರ ಮೇಲೂ ಬಹಳ ಒತ್ತಡಗಳಿವೆ. ಅದಕ್ಕೆ ಯಾವುದೇ ಒಪ್ಪಂದವಾಗುತ್ತಿಲ್ಲ ಎಂದು ಮುಶರ್ರಫ್ ಹೇಳಿದರು. ಮುಶರ್ರಫ್‍ರು ಆಡ್ವಾಣಿಯವರನ್ನೇ ಹೊಣೆಗಾರರನ್ನಾಗಿಸಿದರು. ಏಕೆಂದರೆ ಜುಲೈ 14ರ ರಾತ್ರಿ ಆಡ್ವಾಣಿಯವರನ್ನು ಭೇಟಿಯಾಗಿದ್ದಾಗಲೇ ಈ ಚರ್ಚೆಯಿಂದ ಯಾವುದೇ ಮಹತ್ವದ ಒಪ್ಪಂದವಾಗುವುದಿಲ್ಲ ಎಂದು ಮುಶರ್ರಫ್‍ಗೆ ಅನ್ನಿಸುತ್ತಿತ್ತು. ಆದರೆ ಇಡೀ ರಕ್ಷಣಾ ಕ್ಯಾಬಿನೆಟ್ ಸಮಿತಿಯು ಈ ಚರ್ಚಾಂಶದ ಕರಡನ್ನು ಒಪ್ಪಲಿಲ್ಲ ಎಂದು ಹಬ್ಬಿಸಲಾಯಿತು.</p>
<p>ಅಶ್ರಫ್‍ಕಾಜಿ ಮತ್ತು ಆಡ್ವಾಣಿಯವರ ನಂಟು ಉತ್ತಮವಷ್ಟೇ ಅಲ್ಲದೆ ಪಾರಿವಾರಿಕ ನಂಟಿನಂತೆ ಆಗಿತ್ತು. ಮತ್ತೇಕೆ ಕಾಜಿಯವರು ಆಡ್ವಾಣಿಯವರ ಜೊತೆ ಮಾತು ಮುಂದುವರೆಸಲಿಲ್ಲ? 'ಆಡ್ವಾಣಿಯವರು ತುಂಬಾ ಗಂಭೀರವಾದ ಹಾಗೂ ತುಂಬಾ ಒಳ್ಳೆಯ ವ್ಯಕ್ತಿ. ಆದರೆ ನನಗೆ ದೆಹಲಿಯಲ್ಲಿ ಭೇಟಿಯಾದ ಆಡ್ವಾಣಿಯವರಿಗೂ ಮತ್ತು ಆಗ್ರಾದಲ್ಲಿ ಕಂಡ ಆಡ್ವಾಣಿಯವರಿಗೂ ಬಹಳ ವ್ಯತ್ಯಾಸ ಕಾಣಿಸಿತು. ಇಂಥಹ ಮಹತ್ವಪೂರ್ಣವಾದ ಭೇಟಿಗೆ ಸಿದ್ಧರಾಗುವ ಮುಂಚೆ ಸ್ವಲ್ಪ ಅವಶ್ಯಕವಾದ ಹೋಂವರ್ಕ್ ಮಾಡಿಕೊಳ್ಳಬೇಕಿತ್ತೆ? ಮತ್ತು ಮಾರ್ಗ ಕಂಡುಹಿಡಿಯಲಾಗಿತ್ತೆ? ಇಂಥಹ ರಾಜಕೀಯ ಭೇಟಿಗಿಂತ ಅದರಲ್ಲೂ ಮುಖ್ಯವಾಗಿ ಶಿಖರ ಸಮ್ಮೇಳನಕ್ಕಿಂತ ಮುಂಚೆ ಆಡ್ವಾಣಿಯವರಂಥಹ ಹಿರಿಯ ಮಂತ್ರಿಗಳು ತಮ್ಮ ಅತಿಥಿಯ ಜೊತೆ ಈ ರೀತಿಯ ನೇರವಾದ ಮಾತಾಡುವುದು ಅವಶ್ಯಕವಾಗಿತ್ತೆ? ಎಂದು ಅನೇಕರು ನಂತರ ಪ್ರಶ್ನಿಸಿದರು ಎಂದು ಕಾಜಿಯವರು ಸ್ವಲ್ಪ ದಿನಗಳ ನಂತರ ಹೇಳಿದರು.</p>
<p>ವಾಜಪೇಯಿಯವರು ತಂಗಿದ್ದ ಜೆಪಿ ಪ್ಯಾಲೇಸ್ ಹೋಟೇಲಿನಲ್ಲಿ ಹಸ್ತಾಕ್ಷರ ಕಾರ್ಯನಡೆಯಬೇಕಿತ್ತು. ಹಾಲ್‍ನಲ್ಲೆ ಇಬ್ಬರಿಗೂ ಕುರ್ಚಿಗಳನ್ನು ಹಾಕಲಾಯಿತು. ಮುಶರ್ರಫ್‍ರು ವಾಜಪೇಯಿಯವರೊಡನೆ ಮಾತು ಮುಗಿಸಿಕೊಂಡು ತಾವು ಇಳಿದುಕೊಂಡಿದ್ದ ಅಮರವಿಲಾಸ ಹೋಟೇಲಿಗೆ ಡ್ರೆಸ್ ಬದಲಾಯಿಸಿಕೊಳ್ಳುವುದಕ್ಕೆ ತೆರಳಿದರು. ಅವರು ಸಲ್‍ವಾರ್‍ಕಮೀಜ್ ತೊಟ್ಟುಕೊಳ್ಳಬೇಕಿತ್ತು. ಹಸ್ತಾಕ್ಷರದ ನಂತರ ಅಜ್ಮೇರ್‍ನ ದರ್ಗಾಕ್ಕೆ ಹೋಗಬೇಕಿತ್ತು. ಆಗ ಪಾಕ್‍ನ ವಿದೇಶಮಂತ್ರಿ ಮತ್ತು ವಿದೇಶಾಂಗ ಕಾರ್ಯದರ್ಶಿಗಳು ಭಾರತವು ತನ್ನ ಹೆಜ್ಜೆಯನ್ನು ಹಿಂದಕ್ಕೆ ಇಟ್ಟಿದೆ ಎಂದು ಹೇಳಿದರು. ಮುಶರ್ರಫ್‍ರಿಗೆ ಸಿಟ್ಟು ಬಂತು. 'ಅದು ಹೇಗೆ? ಏನಾಯ್ತು?' ಎಂದು ಪ್ರಶ್ನಿಸಿದರು. 'ಅವರ ಕ್ಯಾಬಿನೆಟ್ ಒಪ್ಪಲಿಲ್ಲವಂತೆ' ಎಂಬ ಉತ್ತರ ಬಂತು.</p>
<p>'ಅದ್ಯಾವ ಕ್ಯಾಬಿನೆಟ್? ಆಗ್ರಾದಲ್ಲಿ ಯಾವ ಕ್ಯಾಬಿನೆಟ್ಟೂ ಇಲ್ಲ' ಎಂದು ಮುಶರ್ರಫ್ ಹೇಳಿದರು. ಕೂಡಲೇ ಇಸ್ಲಾಮಾಬಾದ್‍ಗೆ ತೆರಳಲು ಅವರು ನಿರ್ಧರಿಸಿದರು. ಕಾರ್ಯದರ್ಶಿಗಳಿಬ್ಬರೂ ಅವರನ್ನು ಶಾಂತಗೊಳಿಸಲು ಪ್ರಯತ್ನಿಸಿದರು. ಇನ್ನೂ ಸ್ವಲ್ಪ ಕಾಲಾವಕಾಶ ಬೇಡಲಾಯಿತು. ಮತ್ತೆ ಡ್ರಾಫ್ಟ್‍ನ್ನು ಮರು ರಚಿಸುವ ಪ್ರಯತ್ನಗಳಾದವು. ಮೂರು ಗಂಟೆಗಳ ನಂತರ ಅವರು ಡ್ರಾಫ್ಟ್‍ನ್ನು ತೋರಿಸಿದರು. ಅದನ್ನು ಒಪ್ಪಲಾಯಿತು. 'ನಾಳಿನ ಪತ್ರಿಕೆಗಳಲ್ಲಿ ನೋಡು, ಆಗ್ರಾದ ಘೋಷಣೆ ಮುಖ್ಯ ಸುದ್ದಿಯಾಗಿರುತ್ತದೆ' ಎಂದು ಮುಶರ್ರಫ್ ತಮ್ಮ ಪತ್ನಿಗೆ ಹೇಳಿದರು. ಘೋಷಣಾ ಪತ್ರವು ಹಸ್ತಾಕ್ಷರಕ್ಕೆ ಹೋಗಬೇಕಿತ್ತು. ಮತ್ತೆ ಭಾರತ ಒಪ್ಪುತ್ತಿಲ್ಲ ಎಂಬ ವಿಚಾರ ಕಿವಿಗೆ ಬಿತ್ತು. ಈಗಂತೂ ಮುಶರ್ರಫ್‍ರಿಗೆ, 'ತೀರ ಅತಿಯಾಯ್ತು, ಕಾಲ ಮೀರಿದೆ' ಎಂದನ್ನಿಸಿತು. ತಕ್ಷಣವೇ ಇಸ್ಲಾಮಾಬಾದಿಗೆ ತೆರಳಲು ಅವರು ತೀರ್ಮಾನಿಸಿಬಿಟ್ಟರು. ಅವರ ವಿದೇಶಾಂಗ ಮಂತ್ರಿಯು ಪ್ರೋಟೋಕಾಲನ್ನು ನೆನಪಿಸುತ್ತ ವಾಜಪೇಯಿಯವರನ್ನು ಭೇಟಿಯಾಗಲು ತಿಳಿಸಿದರು.</p>
<p>ರಾತ್ರಿ 11 ಗಂಟೆಗೆ ವಾಜಪೇಯಿಯವರನ್ನು ಮುಶರ್ರಫ್ ಭೇಟಿ ಮಾಡಿದರು. ಇದರಿಂದ ನಾವಿಬ್ಬರೂ ಅವಮಾನವನ್ನು ಅನುಭವಿಸಬೇಕಾಗಿದೆ ಎಂದು ಮುಶರ್ರಫ್ ನುಡಿದರು. ನಮ್ಮಿಬ್ಬರಿಗಿಂತ ಉನ್ನತ ಸ್ಥಾನದಲ್ಲಿ ಕೂತ ಯಾರೋ ಈ ಭೇಟಿಯನ್ನು ತಮ್ಮಂತೆಯೇ ನಿಯಂತ್ರಿಸುತ್ತಿದ್ದಾರೆ ಎಂದು ನನಗನ್ನಿಸುತ್ತಿದೆ. ವಾಜಪೇಯಿ ಸುಮ್ಮನಿದ್ದರು. ಮುಶರ್ರಫ್‍ರು ವಾಜಪೇಯಿಯವರಿಗೆ ಧನ್ಯವಾದಗಳನ್ನು ಹೇಳಿದರು. ವೇಗವಾಗಿ ಕೋಣೆಯಿಂದ ಹೊರಗೆ ಬಂದರು. ಅಜ್ಮೀರ್‍ಗೆ ತೆರಳುವ ಕಾರ್ಯವನ್ನು ಮೊದಲೇ ರದ್ದು ಮಾಡಲಾಗಿತ್ತು.</p>
<p>'ದೇರ್ ಈಸ್ ಎ ಮ್ಯಾನ್, ದೇರ್ ಈಸ್ ಎ ಮೂಮೆಂಟ್. ವೆನ್ ಮ್ಯಾನ್ ಅಂಡ್ ಮೂಮೆಂಟ್ ಮೀಟ್, ಹಿಸ್ಟ್ರಿ ಈಸ್ ಮೇಡ್' (ವ್ಯಕ್ತಿ ಇದ್ದಾನೆ. ಕ್ಷಣವೊಂದಿದೆ. ವ್ಯಕ್ತಿ ಮತ್ತು ಕ್ಷಣ ಸೇರುವಲ್ಲಿ ಇತಿಹಾಸ ನಿರ್ಮಾಣವಾಗುತ್ತದೆ) ಎಂದು ಮುಶರ್ರಫ್ ಬರೆದರು.</p>
<p>'ವಾಜಪೇಯಿಯವರು ಆ ಸಮಯವನ್ನು ಅರ್ಥಮಾಡಿಕೊಳ್ಳಲಿಲ್ಲ. ಇತಿಹಾಸದಲ್ಲಿ ತಮ್ಮ ಸ್ಥಾನವನ್ನು ಕಾಯ್ದುಕೊಳ್ಳುವ ಸದವಕಾಶವನ್ನು ಅವರು ಕಳೆದುಕೊಂಡುಬಿಟ್ಟರು' ಎಂದು ಮುಶರ್ರಫ್ ಹೇಳುತ್ತಾರೆ. ಜನರಲ್ ಮುಶರ್ರಫ್‍ರ ವಾಹನ ಹೋಟೇಲಿನಿಂದ ಹೊರಗೆ ಬಂದಾಗ ದಾರಿಯ ಇಕ್ಕೆಡೆಗಳಲ್ಲೂ ಮೀಡಿಯಾದವರ ಗುಂಪಿತ್ತು. ಆದರೆ ಮಾತು ಸಾಧ್ಯವಿರಲಿಲ್ಲ. 'ಸಂಬಂಧವನ್ನು ತಿಳಿಗೊಳಿಸಲು ನಡೆದ ಈ ಪ್ರಯತ್ನ ದುಃಖಾಂತವಾಯಿತು' ಎಂದು ಮುಶರ್ರಫ್ ಹೇಳುತ್ತಾರೆ. ಇಸ್ಲಾಮಾಬಾದ್‍ಗೆ ಹೋಗುವ ವಿಮಾನ ಹಾರಲು ಸಿದ್ಧವಾಗಿತ್ತು.</p>
<p>ಸಂಸತ್ತಿನಲ್ಲಿ ಪ್ರತಿಪಕ್ಷಗಳು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಮುತ್ತಿಗೆ ಹಾಕಲು ಕಾಯುತ್ತಿದ್ದವು. ಪ್ರತಿಪಕ್ಷಗಳ ಸಂಸದರೆಲ್ಲ ತಮ್ಮ ತಮ್ಮ ಪ್ರಶ್ನೆಗಳ ಬಾಣಗಳನ್ನು ಮಸೆಯುತ್ತಿದ್ದರು. ಟೀಕೆಗಳ ಬಂದೂಕುಗಳನ್ನು ಗುರಿಯಿಟ್ಟಿದ್ದರು. ಈ ಸಾರಿ ಪ್ರತಿ ಪಕ್ಷಗಳ ಪ್ರಹಾರದಿಂದ ತಪ್ಪಿಸಿಕೊಳ್ಳುವುದು ಅಷ್ಟು ಸುಲಭವಲ್ಲ. ಮೊದಲು ಲಾಹೋರ್ ಯಾತ್ರೆ, ನಂತರ ಕಾರ್ಗಿಲ್ ಮತ್ತು ಈಗ ಆಗ್ರಾದ ವ್ಯರ್ಥ ಸಮಿಟ್ ಎಂದು ಅವೆಲ್ಲ ಭಾವಿಸಿದವು.</p>
<p>'ತಮ್ಮ ಕರ್ಮಗಳನ್ನು ಅತಿಥಿಗಳು ಮನಸ್ಸಿನಲ್ಲಿಟ್ಟುಕೊಂಡು ಬರುತ್ತಾರೆ. ನಮ್ಮ ಕರ್ಮಗಳೂ ಹಾಗೇ ಇದ್ದಾಗ ನಾವೇನು ಮಾಡಲು ಸಾಧ್ಯ?' ವಾಜಪೇಯಿಯವರು ಇಷ್ಟು ಮಾತಾಡುತ್ತಿದ್ದಂತೆಯೇ ರಾಜ್ಯ ಸಭೆಯಲ್ಲಿ ನಡೆಯುತ್ತಿದ್ದ ಗದ್ದಲವು ಭಾರೀ ನಗುವಾಗಿ ಪರಿವರ್ತನೆಯಾಯಿತು. ಆಗ್ರಾ ಸಮಿಟ್ ಫೇಲಾದ ನಂತರ ಪ್ರಧಾನಮಂತ್ರಿ ವಾಜಪೇಯಿಯವರು ರಾಜ್ಯ ಸಭೆಯ ಚರ್ಚೆಯಲ್ಲಿ ಉತ್ತರಿಸುತ್ತಿದ್ದರು. ತನ್ನ ವಿಫಲತೆಗಳನ್ನು ಕೇವಲ ಸಾರ್ವಜನಿಕ ದೃಷ್ಟಿಯಿಂದ ಸ್ವೀಕರಿಸುವ ಅಲ್ಲದೆ ಅದರ ಬಗ್ಗೆ ಸ್ವತಃ ತಾನೇ ನಗುವಂತಹ ಧೈರ್ಯವಿರುವ ಗುಣ ವಾಜಪೇಯಿಯವರನ್ನು ಬಿಟ್ಟರೆ ಇನ್ನು ಉಳಿದವರಲ್ಲಿ ಕಾಣುವುದು ಅಪರೂಪವೇ!</p>
<p>ಸಾಕಷ್ಟು ಕಠಿಣ ಚರ್ಚೆಯಾಯಿತು ಎಂದು ಗೃಹ ಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿಯವರು ಹೇಳಿದರು. 'ನಾವು ಈಗಾಗಲೇ ಮೂರು ಯುದ್ಧಗಳನ್ನು ಎದುರಿಸಿದ್ದೇವೆ. ಮತ್ತೆ ಈಗ ಯುದ್ಧವನ್ನು ಬಯಸುವುದಿಲ್ಲ. ಜಿಹಾದ್ ಹೆಸರಿನಲ್ಲಿ ನಡೆಸುತ್ತಿರುವ ಆತಂಕವಾದದಿಂದಾಗುವ ನಷ್ಟವನ್ನು ನಿಮ್ಮ ದೇಶದಲ್ಲಿ ಅನುಭವಿಸಬೇಕಾಗುತ್ತದೆ.' ಎಂದು ಆಡ್ವಾಣಿಯವರು ಮುಶರ್ರಫ್‍ರಿಗೆ ಹೇಳಿದರು.</p>
<p>ಜನರಲ್ ಮುಶರ್ರಫ್‍ರ ಪುಸ್ತಕ ‘ಇನ್ ದ ಲೈನ್ ಆಫ್ ಫೈರ್' 2006ರಲ್ಲಿ ಬಿಡುಗಡೆ ಆದಾಗ ವಾಜಪೇಯಿಯವರು ತಮ್ಮ ಅಭಿಪ್ರಾಯ ವ್ಯಕ್ತಪಡಿಸುತ್ತಾ, `ಮುಶರ್ರಫ್‍ರ ವಾದ ಕೇಳಿ ನನಗೆ ಅಚ್ಚರಿಯಾಗುತ್ತದೆ. ಅವರನ್ನೇ ಆಗಲಿ, ನನ್ನನ್ನೇ ಆಗಲಿ ಯಾರೂ ಅಪಮಾನಿಸಲಿಲ್ಲ. ಗಡಿಯಲ್ಲಿನ ಆತಂಕವಾದವನ್ನು ನಿಲ್ಲಿಸದ ಹೊರತು ಸಂಬಂಧವನ್ನು ಸುಧಾರಿಸುವುದು ಸಾದ್ಯವಿಲ್ಲ ಎಂಬುದು ನಮ್ಮ ಸರ್ಕಾರದ ಎಲ್ಲರ ಅಭಿಮತವಾಗಿತ್ತು. ಆದರೆ ಮುಶರ್ರಫ್‍ರು ಮಾತುಕತೆಯ ಸಂದರ್ಭದಲ್ಲಿ ಈ ಹಿಂಸೆಯನ್ನು ಆತಂಕವಾದವೆಂದು ಒಪ್ಪಲಿಲ್ಲ. ಅದನ್ನು ಅವರು ಜಮ್ಮು ಕಾಶ್ಮೀರದ ಜನತೆಯ ಸ್ವಾತಂತ್ರ್ಯದ ಕದನ ಎಂದು ಬಣ್ಣಿಸಿದರು. ಮುಶರ್ರಫ್‍ರ ಈ ವಾದವನ್ನು ಭಾರತವು ಒಪ್ಪಿಕೊಳ್ಳಲಿಲ್ಲ. ಬಹುಶಃ ಇದರಿಂದಲೇ ಆಗ್ರಾ ಸಮಿಟ್ ಫೇಲಾಯಿತು.</p>
<p>'ಸಭೆಯ ಹಿಂದಿನ ರಾತ್ರಿಯೇ ಆಡ್ವಾಣಿ ಹಾಗೂ ಮುಶರ್ರಫ್‍ರ ಸಂಭಾಷಣೆಯಲ್ಲಿಯೇ ವಾತಾವರಣ ಕೆಟ್ಟುಹೋಗಿತ್ತು. ಈ ಸಂದರ್ಭದಲ್ಲಿ ಆಡ್ವಾಣಿಯವರು ದಾವೂದ್ ಇಬ್ರಾಹಿಂನ ವಿಷಯ ತೆಗೆದಾಗ ಮುಶರ್ರಫ್‍ರು ಸಿಟ್ಟಾದರು. ಆಗಲೇ ಮಾತು ಮುರಿದು ಬಿತ್ತು' ಎಂದು ಆಗ್ರಾ ಸಮಿಟ್ ಫೇಲಾದ ಮೇಲೆ ಪ್ರಧಾನಮಂತ್ರಿ ವಾಜಪೇಯಿಯವರ ಕಾರ್ಯಾಲಯದಲ್ಲಿನ ಎ. ಎಸ್. ದುಲತ್‍ರವರು ಹೇಳಿದರು. ನಂತರ ಭೇಟಿಯೊಂದರಲ್ಲಿ ವಾಜಪೇಯಿಯವರ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್‍ಮಿಶ್ರರು, 'ಅದು ಆಗೇ ಹೋಗಿತ್ತೆಂದು ತಿಳಿಯಿರಿ. ಆದರೆ....' ಎಂದು ನನಗೆ ಹೇಳಿದರು. ಮಿಶ್ರರ ಹತ್ತಿರ ಕೂಡ ಹೆಚ್ಚಿಗೆ ಹೇಳಲು ಏನೂ ಇರಲಿಲ್ಲ.</p>
<p>ಆಗ್ರಾದಲ್ಲಾದ ಈ ವಿಫಲ ಭೇಟಿಯ ಮಾರನೇ ದಿನ ಬೆಳಗ್ಗೆ ವಿದೇಶಾಂಗ ಮಂತ್ರಿ ಜಸ್ವಂತ ಸಿಂಹರು ಮೀಡಿಯಾ ಪ್ರತಿನಿಧಿಗಳÀ ಪ್ರಶ್ನೆಗಳಿಗೆ ಉತ್ತರಿಸುತ್ತಿದ್ದರು.</p>
<p>ಪ್ರಶ್ನೆ: 'ಅಜ್ಮೀರ್‍ನ ದರ್ಗಾಕ್ಕೆ ಮುಶರ್ರಫ್‍ರು ಭೇಟಿ ಕೊಡುವುದನ್ನು ತಾವು ತಡೆದಿದ್ದಿರೇನು?'</p>
<p>ಸಿಂಹ: 'ಮುಸಲ್ಮಾನರ ಗುರುಗಳು (ಖ್ವಾಜಾ) ಯಾರನ್ನು ಕರೆಯುತ್ತಾರೋ ಅವರು ದರ್ಗಾಗೆ ಹೋಗುತ್ತಾರೆ.'</p>
<p>ಪ್ರಶ್ನೆ: 'ಈಗಲೂ ಪಾಕೀಸ್ತಾನದ ಜೊತೆ ಶಾಂತಿ ಸಂಬಂಧವಾಗಿ ಮಾತುಕತೆ ಮುಂದುವರೆಯುವುದೇ....?'</p>
<p>ಸಿಂಹ: 'ನಿಸ್ಸಂಶಯವಾಗಿ. ಈ ಪ್ರಯತ್ನ ಸಾಗುತ್ತಲೇ ಇರುತ್ತದೆ.'</p>
<p>'2002ರ ವರ್ಷ ತುಂಬಾ ಬಿಗುವಿನ ವಾತಾವರಣದಿಂದ ಕೂಡಿತ್ತು. ಗಡಿಯಲ್ಲಿ ಭಾರತೀಯ ಸೈನ್ಯವು ಗುಂಡಿನ ಸುರಿಮಳೆ ಸುರಿಸುತ್ತಿತ್ತು. ನಾವೂ ಕೂಡ ಸೇನೆಗೆ ಮುಂದಡಿಯಿಡಲು ಆಜ್ಞೆ ಇತ್ತಿದ್ದೆವು. ಹತ್ತು ತಿಂಗಳವರೆಗೆ ಈ ಸ್ಥಿತಿ ಮುಂದುವರೆದಿತ್ತು. ಮತ್ತೆ ಎರಡೂ ದೇಶಗಳೂ ತಮ್ಮ ತಮ್ಮ ಸೈನ್ಯವನ್ನು ವಾಪಸ್ಸು ಕರೆಸಿಕೊಳ್ಳಲು ತೀರ್ಮಾನಿಸಿದವು. ಸಂಬಂಧವನ್ನು ಸುಧಾರಿಸಲು ನಾನು ಮತ್ತೆ 2002ರ ಜನವರಿಯಲ್ಲಿ ಮುಂದೆ ಹೆಜ್ಜೆ ಇಟ್ಟೆ. ನೇಪಾಳದ ಕಾಠ್ಮಂಡುವಿನಲ್ಲಿ ಸಾರ್ಕ್ ದೇಶಗಳ ರಾಷ್ಟ್ರಾಧ್ಯಕ್ಷರು ಉದ್ದನೆಯ ಟೇಬಲ್ ಹಿಂದೆ ಕೂತಿದ್ದರು. ತಮ್ಮ ತಮ್ಮ ಭಾಷಣ ಮಾಡುತ್ತಿದ್ದರು. ಭಾಷಣ ಮುಗಿಸಿದ ನಾನು ಟೇಬಲ್ ಮುಂದೆ ಬಂದು ವಾಜಪೇಯಿಯವರೆದುರು ಹಸ್ತ ಲಾಘವಕ್ಕಾಗಿ ಕೈ ಚಾಚಿದೆ. ವಾಜಪೇಯಿಯವರೂ ಕೂಡ ಎದ್ದು ನಿಂತು ಹಸ್ತಲಾಘವ ನೀಡಿದರು. ಪರಿಣಾಮ ಚೆನ್ನಾಗಿತ್ತು. ಎರಡು ವರ್ಷಗಳ ನಂತರ 2004ರ ಜನವರಿಯಲ್ಲಿ ಪಾಕೀಸ್ತಾನದಲ್ಲಿ ನಡೆಯುವ ಸಾರ್ಕ್ ಸಮ್ಮೇಳನದಲ್ಲಿ ಭಾಗವಹಿಸಲು ವಾಜಪೇಯಿಯವರು ಒಪ್ಪಿದರು' ಎಂದು ಮುಶರ್ರಫ್‍ರು ತಮ್ಮ ಪುಸ್ತಕದಲ್ಲಿ ಬರೆದರು.</p>
<p>ಜಸವಂತಸಿಂಹರ ಮಾತು ನಿಜವಾಗಿತ್ತು. ಆಗ್ರಾದಲ್ಲಿ ಯಾವುದು ಸಾಧ್ಯವಾಗಲಿಲ್ಲವೋ ಅದು ಮೂರು ವರ್ಷಗಳ ನಂತರ ಇಸ್ಲಾಮಾಬಾದಿನಲ್ಲಿ ಸಾಧ್ಯವಾಯಿತು. 2004ರ ಜನವರಿಯಲ್ಲಿ ನಡೆಯಲಿದ್ದ ಸಾರ್ಕ್ ಸಮ್ಮೇಳನದಲ್ಲಿ ಭಾಗವಹಿಸಲು ವಾಜಪೇಯಿಯವರು ಇಸ್ಲಾಮಾಬಾದಿಗೆ ತೆರಳಿದರು. ಜನವರಿ 6ರಂದು ಎರಡೂ ದೇಶಗಳು ಸಂಬಂಧವನ್ನು ಉತ್ತಮ ಪಡಿಸಲು ನಡೆವ ಪ್ರಯತ್ನಗಳನ್ನು ಸ್ವಾಗತಿಸುತ್ತೇವೆ ಎಂದು ಹೇಳಿಕೆಗಳನ್ನು ನೀಡಿದವು. ಮಾತುಕತೆಯನ್ನು ಮುಂದುವರೆಸಬೇಕಾದರೆ ಆತಂಕವಾದ ಹಾಗೂ ಹಿಂಸೆಯನ್ನು ತಡೆಯಲೇಬೇಕು ಎಂದು ವಾಜಪೇಯಿಯವರು ನುಡಿದರು.</p>
<p>ಪಾಕೀಸ್ತಾನದ ಗಡಿಯಲ್ಲಿ ಇನ್ನು ಮುಂದೆ ಯಾವುದೇ ಕಾರಣಕ್ಕೂ ಆತಂಕವಾದಕ್ಕೆ ಕುಮ್ಮಕ್ಕು ನೀಡುವುದಿಲ್ಲ ಎಂದು ಮುಶರ್ರಫ್ ಭರವಸೆ ನೀಡಿದರು. ಮೊದಲ ಬಾರಿಗೆ 'ಪಾಕೀಸ್ತಾನವು ತನ್ನ ಮಡಿಲಲ್ಲಿ ಬೆಳೆಯುತ್ತಿರುವ ಆತಂಕವಾದವನ್ನು ಒಪ್ಪಿಕೊಂಡಿತು. ಒಂದು ವೇಳೆ 2001ರಲ್ಲೇ ಮುಶರ್ರಫ್‍ರು ಈ ವಾಗ್ದಾನ ನೀಡಿದ್ದಿದ್ದರೆ ಖಂಡಿತವಾಗಿ ಆಗ್ರಾ ಸಮಿಟ್ ವಿಫಲವಾಗುತ್ತಿರಲಿಲ್ಲ. ಈ ಮೂರು ವರ್ಷಗಳಲ್ಲಿ ನಾವು ಸಾಕಷ್ಟು ಮುಂದುವರೆಯಬಹುದಿತ್ತು. ಆದರೆ ಬಹುಶಃ ಮುಂದೆ ಸಾಗಲು ಇಷ್ಟೊಂದು ತಡವಾಗುತ್ತಿರಲಿಲ್ಲ' ಎಂದು ವಾಜಪೇಯಿಯವರು ನುಡಿದರು.</p>
<p>'ಇಸ್ಲಾಮಾಬಾದಿನ ಸಾರ್ಕ್ ಸಮ್ಮೇಳನದಲ್ಲಿ 2004ರ ಜನವರಿ 6ರಂದು ಮುಶರ್ರಫ್‍ರು ಸ್ವಲ್ಪ ಬದಲಾದವರಂತೆ ಕಂಡರು. ಯಾವ ಯಾವ ಕರಾರುಗಳನ್ನು ಒಪ್ಪದೆ ಆಗ್ರಾ ಸಮಿಟ್ ವಿಫಲವಾಗಿತ್ತೋ ಆ ಎಲ್ಲ ಕರಾರುಗಳನ್ನು ಮುಶರ್ರಫ್‍ರು ಈ ಶಿಖರ ಸಮ್ಮೇಳನದಲ್ಲಿ ಒಪ್ಪಿದರು. ಅಷ್ಟೇ ಅಲ್ಲ ಸಂಯುಕ್ತರಾಷ್ಟ್ರದವರೆಗೂ ಒಯ್ದಿರುವ ಕಾಶ್ಮೀರ ಸಮಸ್ಯೆಯ ಪರಿಹಾರ ಕೋರಿಕೆಯನ್ನು ವಾಪಸ್ಸು ಪಡೆಯುತ್ತೇನೆ ಎಂದೂ ಸಹ ಹೇಳಿದರು. ಇನ್ನೇನು ಸಾರ್ಕ್ ಸಮ್ಮೇಳನ ಯಶಸ್ವಿಯಾಗಿ, ಅದರ ನಿರ್ಣಯಗಳೆಲ್ಲ ಕಾರ್ಯಗತಗೊಳ್ಳಬೇಕು, ಅಷ್ಟರಲ್ಲಿ ದೆಹಲಿಯಲ್ಲಿ ನಡೆದ ಸಾರ್ವತ್ರಿಕ ಚುನಾವಣೆಗಳಲ್ಲಿ ವಾಜಪೇಯಿಯವರ ಪಾರ್ಟಿ ಸೋತಿತು. ಡಾ|| ಮನಮೋಹನ ಸಿಂಹರ ನೇತೃತ್ವದಲ್ಲಿ ಯುಪಿಎಯ ಹೊಸ ಸರ್ಕಾರ ರಚಿತವಾಯಿತು. 2004ರ ಚುನಾವಣೆಗಳಲ್ಲಿ ಸೋತ ನಂತರ ವಾಜಪೇಯಿಯವರು ಮುಂದಿನ ಪ್ರಧಾನಿ ಡಾ|| ಮನಮೋಹನ ಸಿಂಹರಿಗೆ ತಾವೇ ಸ್ವತಃ ಬರೆದ ಪತ್ರವೊಂದನ್ನು ಕಳುಹಿಸಿದರು. ಅದರಲ್ಲಿ ನಾಲ್ಕು ವಿಷಯಗಳನ್ನು ಉಲ್ಲೇಖಿಸಲಾಗಿತ್ತು. ಮೊದಲನೆಯದು ಪರಮಾಣು ಶಕ್ತಿ, ಎರಡನೆಯದು ಕಾಶ್ಮೀರದ ಅಪ್‍ಡೇಟ್, ಮೂರನೆಯದು ನದಿಗಳನ್ನು ಜೋಡಿಸುವ ಯೋಜನೆ, ನಾಲ್ಕನೆಯದು ರಾಷ್ಟ್ರೀಯ ಹೆದ್ದಾರಿಗಳ ಪ್ಲಾನ್. ಸರ್ಕಾರ ರಚಿತವಾದ ತಕ್ಷಣ ಜನರಲ್ ಮುಶರ್ರಫ್‍ರು ಮನಮೋಹನ ಸಿಂಹರಿಗೆ ಮತ್ತು ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾಗಾಂಧಿಯವರಿಗೆ ಫೋನು ಮಾಡಿ ಔಪಚಾರಿಕ ಶುಭಾಶಯ ಹೇಳಿದರು. ಜೊತೆಗೆ ವಾಜಪೇಯಿಯವರಿಗೂ ಸಹ ಕರೆಮಾಡಿ ತಾವು ಪ್ರತಿಪಕ್ಷದಲ್ಲಿದ್ದರೂ ಸಹ ಶಾಂತಿಯ ಮಾತುಕತೆಯನ್ನು ಮುಂದುವರೆಸಲು ಸಹಕರಿಸುತ್ತೀರಿ ಎಂಬ ಭರವಸೆ ನನಗಿದೆ ಎಂದು ಹೇಳಿದರು ಎಂದು ಜಮ್ಮು ಕಾಶ್ಮೀರ ಮತ್ತು ಪಾಕೀಸ್ತಾನದ ಮೇಲೆ ವಿಶೇಷವಾದ ಕಣ್ಣಿಟ್ಟಿರುವ ಹಿರಿಯ ಪತ್ರಕರ್ತರಾದ ಇಫ್ತಿಯಾರ್ ಗಿಲಾನಿ ಹೇಳುತ್ತಾರೆ.</p>
<p>ಡಾ|| ಮನಮೋಹನ ಸಿಂಹರು ಮತ್ತು ಮುಶರ್ರಫ್‍ರ ಮೊದಲ ಭೇಟಿ ನ್ಯೂಯಾರ್ಕ್‍ನಲ್ಲಿ 2004ರ ಸೆಪ್ಟೆಂಬರ್ 24ರಂದು ಆಯಿತು. ಶಾಂತಿಯ ದಾರಿಯಲ್ಲಿ ಮುನ್ನಡೆಯಲು ಇಬ್ಬರೂ ತಮ್ಮ ಇಂಗಿತ ವ್ಯಕ್ತಪಡಿಸಿದರು. 2005ರ ಏಪ್ರಿಲ್ 8ರಂದು ದೆಹಲಿಯಲ್ಲಿ ಇಬ್ಬರೂ ಮತ್ತೊಮ್ಮೆ ಭೇಟಿಯಾದರು. ಅದಕ್ಕೆ ಕಾರಣ ಮನಮೋಹನಸಿಂಹರೇ. ಅವರು ಭಾರತ-ಪಾಕೀಸ್ತಾನಗಳ ನಡುವೆ ನಡೆಯುತ್ತಿದ್ದ ಏಕದಿನದ ಮ್ಯಾಚ್ ನೋಡಲು ಮುಶರ್ರಫ್‍ರನ್ನು ಆಮಂತ್ರಿಸಿದ್ದರು. ಈ ಬಾರಿ ಮುಶರ್ರಫ್‍ರು ಮಾತುಕತೆಯ ಮುಂಚೆ ಅಜ್ಮೀರ್‍ನ ದರ್ಗಾಗೆ ಹೋಗಿ ಬಂದಿದ್ದರು.</p>
<p>'ಆದರೆ ಆಟದ ಮಧ್ಯದಲ್ಲಿನ ಪಾಕೀಸ್ತಾನೀ ಆಟಗಾರರ ಭರ್ಜರಿ ಪ್ರದರ್ಶನದಿಂದ ಅತಿಥೇಯರ ಮೂಡು ಹಾಳಾದಂತೆ ಕಾಣುತ್ತಿತ್ತು. ಸ್ಟೇಡಿಯಂನಿಂದ ಹೊರಟ ನಾವು ಮಾತುಕತೆಗಾಗಿ ಹಾಕಿದ್ದ ಟೇಬಲ್ ಬಳಿಗೆ ಬಂದೆವು. ನಂತರ ನಾವು ಪುರಸ್ಕಾರ ವಿತರಣೆಗೆ ಬರುವೆವು ಎಂದು ನಾನು ಹೇಳಿದೆ. ಆ ಮ್ಯಾಚನ್ನು ಭಾರತ ಸೋತಿತು. ಆದರೆ ನಮ್ಮ ಮಾತುಕತೆ ಚೆನ್ನಾಗಿ ಸಾಗಿತು. ಕಾಶ್ಮೀರ ಸಮಸ್ಯೆ ಬಗ್ಗೆ ನಾವು ವಿಸ್ತಾರವಾಗಿ ಚರ್ಚಿಸಿದೆವು. ಯಾವುದಾದರೂ ಮಾರ್ಗ ಹುಡುಕಲು ಔಟ್ ಆಫ್ ಬಾಕ್ಸ್ ತಯಾರಾದೆವು. ನಾವು ಮತ್ತೊಮ್ಮೆ ಗಡಿಯನ್ನು ಬದಲಿಸಲು ಸಿದ್ಧರಿಲ್ಲ ಎಂದು ಮನಮೋಹನರು ನುಡಿದರು. ಆಗ ನಿಯಂತ್ರಣ ರೇಖೆಯನ್ನೇ ನಾನು ಸ್ಥಾಯೀ ರೂಪವಾಗಿ ಒಪ್ಪಿಕೊಳ್ಳಲು ಸಿದ್ಧನಿಲ್ಲ ಎಂದು ನುಡಿದೆ. ನಾವಿಬ್ಬರೂ ನಮ್ಮ ನಮ್ಮ ಘೋಷಣಾ ಪತ್ರಗಳನ್ನು ಓದಿದೆವು' ಎಂದು ಮುಶರ್ರಫ್‍ರು ತಮ್ಮ ಪುಸ್ತಕದಲ್ಲಿ ಬರೆದರು.</p>
<p>2005ರ ಸೆಪ್ಟೆಂಬರ್ 14ರಂದು ನ್ಯೂಯಾರ್ಕ್‍ನಲ್ಲಿ ಪ್ರಧಾನಮಂತ್ರಿ ಮನಮೋಹನಸಿಂಹರು ಮುಶರ್ರಫ್‍ರನ್ನು ತಮ್ಮ ಹೋಟೇಲಿಗೆ ಭೋಜನಕ್ಕೆ ಆಮಂತ್ರಿಸಿದರು. ಆದರೆ ಅಷ್ಟು ಹೊತ್ತಿಗೆ ಜನರಲ್ ಅಸೆಂಬ್ಲಿಯಲ್ಲಿ ಮುಶರ್ರಫ್‍ರ ಭಾಷಣದಿಂದ ಭಾರತದ ಪ್ರತಿನಿಧಿ ಮಂಡಳಿಯಲ್ಲಿ ತಳಮಳ ಕಾಣಿಸಿಕೊಂಡಿದ್ದರಿಂದ ಮಾತುಕತೆಯಲ್ಲೂ ಸಹ ಕಹಿಯ ಅನುಭವವಾಯಿತು. ಆದರೆ ಎರಡೂ ಕಡೆಯ ವಿದೇಶಾಂಗ ಮಂತ್ರಿಗಳು ಪರಿಸ್ಥಿತಿಯನ್ನು ಸಂಭಾಳಿಸಿದರು. ಸತತ ಮೂರು ಗಂಟೆಗಳ ಸಭೆಯ ನಂತರ ಔತಣವೇರ್ಪಾಟಾಗಿತ್ತು. ನಂತರ ಪರಿಸ್ಥಿತಿ ಸ್ವಲ್ಪ ಸುಧಾರಿಸಿತು. ಎರಡೂ ಕಡೆಯ ಘೋಷಣಾ ಪತ್ರಗಳು ಸಿದ್ಧಗೊಂಡವು. ಮೀಡಿಯಾಗಳಲ್ಲಿ ಸಭೆಯ ಬಿಗುವಾತಾವರಣದ ಸುದ್ದಿ ಹಬ್ಬಿ ಬಿಟ್ಟಿತ್ತು. ಆದರೂ ಪ್ರಧಾನಮಂತ್ರಿ ಮನಮೋಹನ ಸಿಂಹರು ನಮ್ಮ ದೇಶಕ್ಕೆ ಬನ್ನಿ ಎಂದು ಆಹ್ವಾನಿಸಿದ ಪಾಕೀಸ್ತಾನದ ಆಮಂತ್ರಣವನ್ನು ಒಪ್ಪಿಕೊಂಡರು.</p>
<p>ಜನರಲ್ ಮುಶರ್ರಫ್‍ರು ತಮ್ಮ ಪುಸ್ತಕದಲ್ಲಿ ಕಾಶ್ಮೀರ ಸಮಸ್ಯೆ ಬಗ್ಗೆ ಔಟ್ ಆಫ್ ಬಾಕ್ಸ್‍ನ ಆಲೋಚನೆಯ ಆಧಾರದಂತೆ ಮುಂದುವರೆಯುವುದಕ್ಕೆ ಒತ್ತು ನೀಡುತ್ತ ತಮ್ಮ ಕಡೆಯಿಂದ ನಾಲ್ಕು ಹೆಜ್ಜೆಗಳ ಸಲಹೆ ನೀಡಿದ್ದಾರೆ.</p>
<ol>
<li>ಸಮಸ್ಯೆ ಇರುವ ಕಾಶ್ಮೀರದ ಪ್ರದೇಶಗಳನ್ನು ಗುರುತಿಸಬೇಕಾಗಿದೆ. ಈಗ ಪಾಕೀಸ್ತಾನದಲ್ಲಿ ಕಾಶ್ಮೀರದ ಎರಡು ಭಾಗಗಳು ಇವೆ. ಉತ್ತರದ ಭಾಗ ಮತ್ತು ಸ್ವತಂತ್ರ ಕಾಶ್ಮೀರ. ಅದೇ ರೀತಿ ಭಾರತದಲ್ಲಿ ಜಮ್ಮು, ಶ್ರೀನಗರ ಮತ್ತು ಲಡಾಕ್ ಈ ಮೂರು ಭಾಗಗಳಿವೆ. ಇವೆಲ್ಲವನ್ನು ಒಳಗೊಂಡು ಸ್ವಲ್ಪ ಹಿಂದು ಮುಂದು ಮಾಡುವ ದೃಷ್ಟಿಯಿಂದ ಚಿಂತಿಸಬಹುದೇ?</li>
<li>ಗುರ್ತಿಸಿರುವ ಈ ಪ್ರದೇಶಗಳಿಂದ ಸೇನೆಯ ನಿಯೋಜನೆಯನ್ನು ಹಿಂದೆಗೆಯಬೇಕು. ಆತಂಕವಾದಿಗಳನ್ನು ಸದೆ ಬಡಿಯಬೇಕು. ಇದರಿಂದ ಕಾಶ್ಮೀರಿಗಳಿಗೆ ಸ್ವಲ್ಪ ಬಿಡುಗಡೆ ಸಿಗುತ್ತದೆ. ಅವರಂತೂ ಪ್ರತಿದಿನ ಯುದ್ಧದಿಂದ ಬೇಸತ್ತು ಹೋಗಿದ್ದಾರೆ.</li>
<li>ಈ ಪ್ರದೇಶಗಳಲ್ಲಿ ಅವರದೇ ಸರ್ಕಾರವಿರಲಿ. ಸೆಲ್ಫ್ ಗೌರ್ನಮೆಂಟ್ ಅಥವಾ ಸೆಲ್ಫ್ ರೂಲ್ ಇರಲಿ. ಅವರಿಗೆ ಅವರ ಸರ್ಕಾರದಿಂದ ಸಂತೋಷ ಸಿಗಬೇಕಾದರೆ ಇದರಲ್ಲಿ ಯಾವುದೇ ಅಂತಾರಾಷ್ಟ್ರೀಯ ಹಸ್ತಕ್ಷೇಪ ಬೇಡ.</li>
<li>ಭಾರತ, ಪಾಕೀಸ್ತಾನ ಹಾಗೂ ಕಾಶ್ಮೀರಿಗಳ ಒಂದು ಭಾಗಸ್ಥ ಮೆಕ್ಯಾನಿಸಂ ರಚನೆಯಾಗಲಿ. ಸೆಲ್ಫ್ ರೂಲಿನ ಅಧಿಕಾರ PÂ್ಷೀತ್ರದಿಂದ ಹೊರಗಿರುವ ಹಾಗೂ ಪರಿಹಾರವಿಲ್ಲದೆ ಉಳಿದಿರುವ ಸಮಸ್ಯೆಗಳನ್ನು ಆ ಮೆಕ್ಯಾನಿಸಂ ನೋಡಿಕೊಳ್ಳಲಿ.</li>
</ol>
<p>'ಇದು ನನ್ನ ಸ್ವಂತ ಅಭಿಪ್ರಾಯ. ಆದರೆ ಇದನ್ನು ಪರಾಮರ್ಶಿಸಿ ಮುಂದುವರೆಯಬಹುದಾಗಿದೆ' ಎಂದು ಜನರಲ್ ಮುಶರ್ರಫ್ ಬರೆದರು. ಮುಶರ್ರಫ್‍ರ ಈ ಸಲಹೆಗಳನ್ನು ಇದುವರೆಗೂ ಯಾರೂ ಒಪ್ಪಿಕೊಂಡಿಲ್ಲ. ವಾಜಪೇಯಿಯವರಂತೆ ತನ್ನದೇ ಆದ ರೀತಿಯಲ್ಲಿ ಮುಂದಾಳತ್ವ ವಹಿಸುವ ಮತ್ತು ಗುಜ್ರಾಲರ ಮಾತಿನಂತೆ ಒಮ್ಮುಖ ಪ್ರೀತಿ ತೋರಿಸುವ ಧೈರ್ಯ ಬೇರೆ ಯಾವ ರಾಜಕೀಯ ನಾಯಕನಲ್ಲಿದೆ? ಎಂಬುದೇ ದೊಡ್ಡ ಸವಾಲಾಗಿದೆ.</p>
</section>
</section>
<section class="level1 numbered" epub:type="chapter" role="doc-chapter" id="id-010">
		<h1 class="level1-title" epub:type="title"><span class="num">ಅಧ್ಯಾಯ 10</span> ಮಹಾನಾಯಕನ ಮುಖವಾಡ</h1>
<p>ಗ್ವಾಲಿಯರ್‍ನಲ್ಲಿ ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಶಾಖೆಗಳ ಸಾಂಘಿಕ್ ಕಾರ್ಯಕ್ರಮವಿತ್ತು. ವೇದಿಕೆಯಲ್ಲಿ ಸಂಘದ ಪ್ರಮುಖರಾದ ಗುರೂಜಿಯವರು ಅಂದರೆ ಮಾಧವ ಸದಾಶಿವ ಗೋಲ್ವಲ್ಕರರು ಉಪಸ್ಥಿತರಿದ್ದರು. ಸ್ವರಚಿತ ಕವಿತೆಯೊಂದನ್ನು ವಾಚಿಸಲು ಒಬ್ಬ ಸ್ವಯಂಸೇವಕನಿಗೆ ಹೇಳಲಾಯಿತು. ಆತನು ಓಜಸ್ವೀ ಸ್ವರದಲ್ಲಿ ಕವಿತೆ ವಾಚಿಸಲು ಶುರು ಮಾಡಿದ.</p>
<p class="text-center">ಹಿಂದು ತನು-ಮನ, ಹಿಂದು ಜೀವನ, ಕಣ ಕಣದಲ್ಲಿ ಹಿಂದು<br /> ಪರಿಚಯ ಇಷ್ಟು ಸಾಕು<br /> ನಾನು ಅಖಿಲ ವಿಶ್ವಕ್ಕೆ ಮಹಾನ್ ಗುರು<br /> ಮಾಡುತ್ತಿರುವೆ ವಿದ್ಯೆಯ ಅಮರದಾನ<br /> ತೋರಿಸಿರುವೆನು ಹಿಂದೂ ಮಾರ್ಗವನು<br /> ಬ್ರಹ್ಮಜ್ಞಾನ ಕಲಿಸಿರುವೆನು<br /> ನನ್ನ ವೇದಗಳ ಜ್ಞಾನ ಅಮರ<br /> ನನ್ನ ವೇದಗಳ ಜ್ಯೋತಿ ಪ್ರಖರ<br /> ಮಾನವನ ಮನದ ಅಂಧಕಾರ<br /> ನಿಂತಿತೆ ಎಂದಾದರೂ ಎದುರು..?<br /> ನಭದಲ್ಲಿ ಗುಡುಗುಡುಗಿ ಸಾಗರದ ಜಲದಿ ಅಲೆಅಲೆಯಾಗಿ<br /> ಹೊಮ್ಮಿದೆ ನನ್ನ ಸ್ವರ<br /> ಈ ಮೂಲೆಯಿಂದ ಆ ಮೂಲೆಯವರೆಗು<br /> ಜಗತ್ತನ್ನೆ ಸುಗಂಧಗೊಳಿಸಿದೆ<br /> ಹಿಂದೂ ತನು-ಮನ, ಹಿಂದೂ ಜೀವನ</p>
<p>ಸ್ವಯಂಸೇವಕರ ಭುಜಗಳು ಹಾರಿದಂತಾದವು. ಇಡೀ ವಾತಾವರಣ ದೇಶಭಕ್ತಿಯಿಂದ ತುಂಬಿ ತುಳುಕಿತು. ಆ ತರುಣ ಸ್ವಯಂಸೇವಕ ಬೇರಾರೂ ಅಲ್ಲ. ಆತನೇ ಅಟಲ್‍ಬಿಹಾರಿ ವಾಜಪೇಯಿ. 1947ರಲ್ಲಿ ವಾಜಪೇಯಿಯವರಿಗೆ ರಾಜೀವಲೋಚನ ಅಗ್ನಿಹೋತ್ರಿ ಜೊತೆಗೆ ರಾಷ್ಟ್ರೀಯ ಸ್ವಯಂಸೇವಕ ಸಂಘದ ‘ರಾಷ್ಟ್ರಧರ್ಮ’ ಪತ್ರಿಕೆಯ ಸಂಪಾದಕತ್ವದ ಜವಾಬ್ದಾರಿ ವಹಿಸಿದಾಗ ಈ ಮಾಸಿಕ ಪತ್ರಿಕೆಯು ನೋಡ ನೋಡುತ್ತಿದ್ದಂತೆ ಚರ್ಚೆಗೊಳಗಾಯಿತು. ‘ರಾಷ್ಟ್ರಧರ್ಮ’ ದ ಮೊದಲನೇ ಸಂಚಿಕೆಯಲ್ಲೇ ವಾಜಪೇಯಿಯವರ ‘ಹಿಂದೂತನುಮನ’ ಪ್ರಕಟವಾಯಿತು ಮತ್ತು ಬಹಳ ಚರ್ಚೆಗೊಳಗಾಯಿತು. ಸಂಘದ ಪ್ರಮುಖರಾದ ಕೆ.ಎಸ್. ಸುದರ್ಶನರವರು ಈ ಕವಿತೆಯನ್ನು ಸಂಘದ ಅನೇಕ ಕಾರ್ಯಕ್ರಮಗಳಲ್ಲಿ ಮತ್ತೆ ಮತ್ತೆ ಹೇಳುತ್ತಲೇ ಇದ್ದರು.</p>
<p>'ವಾಜಪೇಯಿಯವರು. ಸಂಘದಿಂದ ಬೇರೆಯಾಗಿದ್ದರು ಎಂದರೆ ತುಂಬಾ ಅನ್ಯಾಯವಾದಂತೆ ಆಗುತ್ತದೆ. 1950ರಲ್ಲಿ ಪೂರ್ವ ಪಾಕೀಸ್ತಾನದಲ್ಲಿ ಹಿಂದೂಗಳ ಮೇಲೆ ನಡೆದ ಅತ್ಯಾಚಾರ ಹಾಗೂ ಸರ್ಕಾರದ ಬೇಜವಾಬ್ದಾರಿಯನ್ನು ನೋಡಿ, ಅಲ್ಲದೆ ನೆಹರು-ಲಿಯಾಕತ್ ಫ್ಯಾಕ್ಟ್ ನಂತರ ಡಾ|| ಶ್ಯಾಮಾ ಪ್ರಸಾದ್ ಮುಖರ್ಜಿಯವರು 1950ರ ಏಪ್ರಿಲ್ 8ರಂದು ನೆಹರು ಸರ್ಕಾರಕ್ಕೆ ರಾಜೀನಾಮೆ ಸಲ್ಲಿಸಿದರು. ಆಗ ಅವರು ಉದ್ಯೋಗಮಂತ್ರಿಯಾಗಿದ್ದರು. ರಾಜೀನಾಮೆ ಕೊಟ್ಟ ನಂತರ ಡಾ|| ಮುಖರ್ಜಿಯವರು ಸಂಘದ ಪ್ರಮುಖರಾದ ಗುರು ಗೋಲ್ವಲ್ಕರರ ಬಳಿಗೆ ಬಂದು ತಾವು ಸಂಘವನ್ನು ರಾಜಕೀಯ ಪಕ್ಷವನ್ನಾಗಿ ಮಾಡಿಬಿಡಿ ಎಂದು ಕೇಳಿದರು. ಅದಕ್ಕೆ ಗೋಲ್ವಲ್ಕರರು ಸಂಘವು ತನ್ನ ಸಮಾಜದ ಸೇವಾಕಾರ್ಯದಲ್ಲಿ ಸಂತೋಷ ಕಾಣುತ್ತಿದೆ. ಬೇಕಾದರೆ ತಾವು ಪ್ರತ್ಯೇಕವಾಗಿ ರಾಜಕೀಯ ಪಕ್ಷ ಕಟ್ಟಿರಿ. ಎಂದರು. ಇದಕ್ಕೆ ಡಾ|| ಮುಖರ್ಜಿಯವರು ಸಂಘದಿಂದ ಕೆಲವು ವ್ಯಕ್ತಿಗಳ ಅಪೇಕ್ಷೆಯನ್ನು ಗೋಲ್ವಲ್ಕರರ ಮುಂದಿಟ್ಟರು. ಆಗ ಗೋಲ್ವಲ್ಕರರು ಸಂಘದಲ್ಲಿ ಉತ್ತಮ ಪ್ರಚಾರಕರಾಗಿದ್ದ ನಾನಾಜಿ ದೇಶಮುಖ್, ಸುಂದರ ಸಿಂಹ ಭಂಡಾರಿ ಹಾಗೂ ವಾಜಪೇಯಿಯವರನ್ನು ಮುಖರ್ಜಿಯವರೊಡನೆ ಕಳುಹಿಸಿದರು. ಸಂಘದ ವಿಚಾರಧಾರೆಯನ್ನು ಬಿಡದೆ ವಾಜಪೇಯಿಯವರು ರಾಜಕೀಯದ ಸಖ್ಯವನ್ನು ನಿಭಾಯಿಸತೊಡಗಿದರು' ಎಂದು ಸಂಘದ ಹಿರಿಯ ನಾಯಕರಾದ ದೇವೇಂದ್ರ ಸ್ವರೂಪ್ ಹೇಳುತ್ತಾರೆ.</p>
<p>1940ರಿಂದ ವಾಜಪೇಯಿಯವರು ಸಂಘದ ಶಾಖೆಯೊಡನೆ ಸಂಬಂಧ ಬೆಳೆಸಿದರು. ಆಗವರು ಹೈಸ್ಕೂಲ್‍ನಲ್ಲಿದ್ದರು. ನಾಗಪುರದಿಂದ ಗ್ವಾಲಿಯರ್‍ಗೆ ಬಂದ ಪೂರ್ಣಾವಧಿ ಪ್ರಚಾರಕರಾಗಿದ್ದ ನಾರಾಯಣರಾವ್ ತರ್ಟೆಯವರು ವಾಜಪೇಯಿಯವರನ್ನು ಸಂಘದ ಶಾಖೆಗೆ ಕರೆತಂದರು. ಅವರು ಗ್ವಾಲಿಯರ್‍ನ ಲಕ್ಷೀ ಗಂಜ್‍ನ ಶಾಖೆಗೆ ಹೋಗತೊಡಗಿದರು. ಆಗ ಅಲ್ಲಿ ಹಿಂದಿ ಭಾಷಿಗರಿಗೂ ಮರಾಠಿಯವರಿಗೂ ಗಲಾಟೆಗಳಾಗುತ್ತಿದ್ದವು. ಮರಾಠಿಯವರನ್ನು ‘ಕಢೀಖಾವೂ’ ಎಂದೂ ಹಿಂದಿಯವರನ್ನು ‘ರಾಂಗಡೇ’ ಎಂದೂ ಕರೆಯಲಾಗುತ್ತಿತ್ತು. ಅಟಲರು ಮರಾಠಿ ಕಲಿತುಕೊಂಡರು.</p>
<p>1941ರಲ್ಲಿ ಗ್ವಾಲಿಯರ್‍ನಲ್ಲಿ ಅವರ ಪ್ರಥಮ ವರ್ಷದ ಒಟಿಸಿ ಆಯಿತು. ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಸ್ವಯಂಸೇವಕರಿಗಾಗಿ ನಡೆಯುವ ಪ್ರಶಿಕ್ಷಣ ವರ್ಗವನ್ನು ಒಟಿಸಿ ಎನ್ನುತ್ತಾರೆ. ಅಂದರೆ ಆಫೀಸರ್ಸ್ ಟ್ರೈನಿಂಗ್ ಕ್ಯಾಂಪ್ ಎಂದರ್ಥ. ಈಗ ಇದನ್ನು ಸಂಘ ಪ್ರಶಿಕ್ಷಣ ವರ್ಗ ಎಂದು ಕರೆಯುತ್ತಾರೆ. 1942ರಲ್ಲಿ ವಾಜಪೇಯಿಯವರ ಎರಡನೇ ಹಾಗೂ 1943ರಲ್ಲಿ ನಾಗಪುರ್‍ನಲ್ಲಿ ತೃತೀಯ ವರ್ಷದ ಒಟಿಸಿ ಆಯಿತು. ನಂತರ ಅವರು ತರಬೇತಿ ಪಡೆದ ಸ್ವಯಂಸೇವಕರಾದರು. 1946ರಲ್ಲಿ ಪ್ರಚಾರಕರಾದರು. ಅವರಿಗೆ ರಾಷ್ಟ್ರಧರ್ಮ ಪ್ರಕಾಶನದ ಜವಾಬ್ದಾರಿ ನೀಡಲಾಯಿತು. ಆಮೇಲೆ ಅವರು ‘ವೀರ್ ಅರ್ಜುನ್’ನ ಸಂಪಾದಕರಾದರು. ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ಆಪ್ತ ಸಹಾಯಕನ ಉತ್ತರದಾಯಿತ್ವವನ್ನು ನಿಭಾಯಿಸಿದರು.</p>
<p>ವಾಜಪೇಯಿಯವರ ಮನಸ್ಸಿನಲ್ಲಿ ಹರಿಯುತ್ತಿರುವ ಹಿಂದುತ್ವದ ವಿಚಾರಧಾರೆಯನ್ನು ತಿಳಿಯಬೇಕೆಂದರೆ ಮಹಾರಾಷ್ಟ್ರದಲ್ಲಿ ವೀರಸಾವರ್ಕರರ ದರ್ಶನ ಪ್ರತಿಷ್ಠಾನದ ಕಾರ್ಯಕ್ರಮವೊಂದರಲ್ಲಿ ಅವರು ಮಾಡಿದ ಭಾಷಣವೊಂದೇ ಸಾಕು ಬೇಕಾದಷ್ಟಾಗುತ್ತದೆ. ಅವರದ್ದೇ ಆದ ಶೈಲಿಯ ಹೇಳಿಕೆಗಳನ್ನು ನೋಡಬೇಕು, ತಿಳಿಯಬೇಕು ಎಂದರೆ ಈ ಭಾಷಣಕ್ಕಿಂತ ಉತ್ತಮ ಉದಾಹರಣೆ ಬೇರೊಂದಿಲ್ಲ. ವೀರಸಾವರ್ಕರ್ ಬಗ್ಗೆ ಅವರು ಹೇಳುತ್ತಾರೆ, 'ಸಾವರ್ಕರ್ ಎಂದರೆ ತೇಜಸ್ಸು, ಸಾವರ್ಕರ್ ಎಂದರೆ ತ್ಯಾಗ, ಸಾವರ್ಕರ್ ಎಂದರೆ ತಪಸ್ಸು, ಸಾವರ್ಕರ್ ಎಂದರೆ ತತ್ವ, ಸಾವರ್ಕರ್ ಎಂದರೆ ತರ್ಕ, ಸಾವರ್ಕರ್ ಎಂದರೆ ತಾರುಣ್ಯ, ಸಾವರ್ಕರ್ ಎಂದರೆ ಬಾಣ, ಖಡ್ಗ, ಕಣ್ಣು ಕುಕ್ಕುವ ಹೊಳಪು, ಸಾಗರ ಪ್ರಾಣದ ತಳಮಳ, ಹೊಳೆವ ಆತ್ಮ, ಸಂಯಮ, ತೀಕ್ಷ್ಣತೆ, ಬುದ್ಧಿ ಮತ್ತೆ, ಅದೆಷ್ಟು ಬಹು ವರ್ಣಮಯ ವ್ಯಕ್ತಿತ್ವ ಸಾವರ್ಕರರದು. ಕವಿತೆ ಮತ್ತು ಕ್ರಾಂತಿ. ಕವಿಯ ರೂಪದಲ್ಲಿ ನನಗೆ ಅವರ ಮೊದಲ ಪರಿಚಯವಾಯಿತು. ಕವಿತೆ ಮತ್ತು ಭ್ರಾಂತಿಯನ್ನು ನಾನು ಕೇಳಿದ್ದೆ. ಆದರೆ ಕವಿತೆ ಮತ್ತು ಕ್ರಾಂತಿ!?'</p>
<p>'ಕವಿತೆಯೆಂದರೆ-ಕಲ್ಪನೆ, ಶಬ್ದಗಳ ಪ್ರಪಂಚದ ನಿರ್ಮಾಣ, ಎತ್ತರದ ಹಾರಾಟ, ಕೆಲವೊಮ್ಮೆ ನೆಲದಿಂದ ಕಾಲು ಮೇಲೆದ್ದರೆ, ವಾಸ್ತವಿಕತೆಯ ಸಂಬಂಧ ಕಡಿದುಕೊಂಡರೆ ಪರಿಣಾಮ ಏನೋ ತಿಳಿಯದು. ಆದರೆ ಸಾವರ್ಕರರು ಯಥಾರ್ಥದ ನೆಲದ ಸಂಬಂಧ ಯಾವತ್ತೂ ಕಡಿದುಕೊಳ್ಳಲಿಲ್ಲ. ಅವರಲ್ಲಿ ಎತ್ತರವೂ ಇತ್ತು. ಆಳವೂ ಇತ್ತು.'</p>
<p>'ಅಂಡಮಾನ್ ಜೈಲಿನ ಆ ಸೆಲ್ಯುಲರ್ ಕೋಣೆಯನ್ನು ನಾನು ನೋಡಿದ್ದೇನೆ. ಕೋಣೆಯ ಒಳಹೊರಗೂ ಕಾವಲಿರುತ್ತಿತ್ತು. ಸಾವರ್ಕರರಿಗೆ ತಮ್ಮ ಜೀವನದ ಮಹತ್ವಪೂರ್ಣವಾದ ಭಾಗವನ್ನು ಧಗಧಗಿಸಿಕೊಂಡು ಬದುಕಬೇಕಾಯಿತು. ಆದರೂ ಅವರು ನಾನು ಪರಾಧೀನತೆಯನ್ನು ಒಪ್ಪಲಾರೆ ಎಂದರು.' ನಾನು ಸಾವರ್ಕರರ ಕೆಲವು ಕವಿತೆಗಳನ್ನು ಹಿಂದಿಗೆ ಅನುವಾದಿಸಿದ್ದೇನೆ. ಸಾವರ್ಕರರು ಕಲ್ಪನೆ ಹಾಗೂ ಯಥಾರ್ಥದ ಸೃಷ್ಟಿಯ ಸಮನ್ವಯ ಮಾಡಿರುವುದು ನೋಡಿದರೆ ನನಗೆ ಅಚ್ಚರಿಯಾಗುತ್ತದೆ ಎಂದು ವಾಜಪೇಯಿ ಹೇಳಿದರು.</p>
<p>ಕೇವಲ ಸಾವರ್ಕರರಷ್ಟೇ ಅಲ್ಲ ಸಂಘದ ಪ್ರಮುಖರಾದ ಗುರೂಜಿ ಗೋಲ್ವಲ್ಕರರ ನಿಧನದ ನಂತರ ಅಟಲ್‍ಬಿಹಾರಿ ವಾಜಪೇಯಿಯವರು ಶ್ರದ್ಧಾಂಜಲಿ ಅರ್ಪಿಸುತ್ತ ಹೀಗೆ ಬರೆದರು, 'ಪೂಜನೀಯ ಗುರೂಜಿಯವರ ಪಾರ್ಥಿವ ಶರೀರವನ್ನು ಸಾರ್ವಜನಿಕರ ದರ್ಶನಕ್ಕಾಗಿ ಕಾರ್ಯಾಲಯದ ಕೋಣೆಯಲ್ಲಿ ಇಡಲಾಗಿತ್ತು. ಪಾದಸ್ಪರ್ಶ ಮಾಡಲು ಅವರಿಂದು ಬೇಡ ಎನ್ನಲಿಲ್ಲ. ತಮ್ಮ ಕಾಲುಗಳನ್ನು ಹಿಂದಕ್ಕೆ ತೆಗೆದುಕೊಳ್ಳಲಿಲ್ಲ. ತಲೆಯಮೇಲೆ ಪ್ರೇಮದಿಂದ ಕೈಯಾಡಿಸಲಿಲ್ಲ. ಪ್ರೇಮಪೂರಿತ ನಗುವಿನಿಂದ ನೋಡಲಿಲ್ಲ. ಕುಶಲೋಪರಿ ಕೇಳಲಿಲ್ಲ. ಅನಂತ ನಿದ್ರೆಯಲ್ಲಿ ಅವರು ಲೀನರಾಗಿದ್ದರು. ಹಂಸ ಪಕ್ಷಿ ಹಾರಿ ಹೋಗಿತ್ತು. ದೇಹದ ಪಂಜರವನ್ನು ಸೀಳಿಕೊಂಡು ಹಾರಿ ಪೂರ್ಣದಲ್ಲಿ ವಿಲೀನವಾಗಿತ್ತು. ಆದರೆ ಗುರೂಜಿಯವರು ಸದಾ ಇದ್ದೇ ಇರುತ್ತಾರೆ. ನಮ್ಮ ಜೀವನದಲ್ಲಿ, ನಮ್ಮ ಹೃದಯದಲ್ಲಿ, ನಮ್ಮ ಕಾರ್ಯದಲ್ಲಿ. ಅವರ ದೇಹವನ್ನು ಬೆಂಕಿ ಸುಡುವುದು. ಆದರೆ ಹೃದಯ, ಹೃದಯದಲ್ಲಿ ಅವರು ಹೊತ್ತಿಸಿದ ಪ್ರಖರ ರಾಷ್ಟ್ರಪ್ರೇಮ ಮತ್ತು ನಿಸ್ವಾರ್ಥ ಸಮಾಜ ಸೇವೆಯ ಕಿಡಿಯನ್ನು ಯಾರೂ ನಂದಿಸಲಾಗುವುದಿಲ್ಲ.'</p>
<p>'ವಾಜಪೇಯಿಯವರು ಕೇವಲ ಬಿಜೆಪಿಯ ನಾಯಕರಷ್ಟೇ ಅಲ್ಲ, ಅವರೊಬ್ಬ ಸಾರ್ವತ್ರಿಕ ನಾಯಕ ಎಂದು ನೀವು ಅಂದು ಕೊಳ್ಳುತ್ತೀರಿ. ಆಗ ಪ್ರಶ್ನೆಗಳು ಉದ್ಭವಿಸುತ್ತವೆ. ವಾಜಪೇಯಿಯವರು ಈ ಪಾರ್ಟಿಯ ಆತ್ಮ. ಆಕ್ಸಿಜನ್. ಅವರು ಈ ಪಾರ್ಟಿಯ ಅಡಿಪಾಯದ ಇಟ್ಟಿಗೆ. ಅದನ್ನು ತಾವು ಕಿತ್ತೆಸೆಯಲು ಸಾಧ್ಯವಿಲ್ಲ. ಏಕೆಂದರೆ ಅದು ನಿಮಗೂ ಗೊತ್ತು ಆ ಇಟ್ಟಿಗೆ ಮೇಲೆಯೇ ಸಂಪೂರ್ಣ ಕಟ್ಟಡ ನಿಂತಿದೆ' ಎಂದು ಮಹಾರಾಷ್ಟ್ರದಲ್ಲಿ ಆರಂಭದಿಂದಲೂ ಸಂಘ ಪರಿವಾರದೊಡನೆ ಗುರ್ತಿಸಿಕೊಂಡಿರುವ ನಿತಿನ್ ಗಡ್ಕರಿ ಹೇಳುತ್ತಾರೆ.</p>
<p>ರಾಷ್ಟ್ರೀಯ ಸ್ವಯಂಸೇವಕ ಸಂಘ ಮತ್ತು ವಾಜಪೇಯಿಯವರ ನಡುವಿನ ಅಂತರ ಅಥವಾ ವಿರೋಧಾಭಾಸದ ಬಗ್ಗೆ ಗಡ್ಕರಿಯವರು ಹೇಳುತ್ತಾರೆ, 'ಬಲರಾಜ್ ಮಧೋಕ್‍ರವರು ಜನಸಂಘದ ಅಧ್ಯಕ್ಷರಾಗಿದ್ದಾಗ ಅವರು ವಾಜಪೇಯಿಯವರ ಬಗ್ಗೆ ಏನೇನೋ ಮಾತಾಡುತ್ತಿದ್ದರು. ಆಗ ರಾಷ್ಟ್ರೀಯ ಸ್ವಯಂ ಸೇವಕ ಸಂಘದ ಸಹಕಾರ್ಯವಾಹರಾಗಿದ್ದ ಬಾಳಾಸಾಹೇಬ ದೇವರಸರೇ ಮಧೋಕ್‍ರವರನ್ನು ಬದಿಗೆ ಸರಿಸಿ ವಾಜಪೇಯಿಯವರಿಗೆ ಜವಾಬ್ದಾರಿ ವಹಿಸಲು ನಿರ್ಧರಿಸಿದ್ದರು. ವಾಜಪೇಯಿಯವರು ಸಂಘ ಮತ್ತು ಅದರ ವಿಚಾರಧಾರೆಯಿಂದ ಬೇರೆಯಾಗಿರಲಿಲ್ಲ. ಆದರೆ ಅವರು ಕಾರ್ಯನಿರ್ವಹಿಸುವ ಶೈಲಿ ಸ್ವಲ್ಪ ವಿಭಿನ್ನವಾಗಿತ್ತು. ರಾಮಮಂದಿರ ನಿರ್ಮಾಣವಾಗಬೇಕು ಎಂದು ವಾಜಪೇಯಿಯವರು ಯಾವಾಗಲೂ ಬಯಸುತ್ತಿದ್ದರು. ಆದರೆ ಆ ರೀತಿಯ ಆಂದೋಲನ ಬೇಡ ಎಂದು ಅವರ ಮನಸ್ಸು ಹೇಳುತ್ತಿತ್ತು.'</p>
<p>'ವಾಜಪೇಯಿಯವರು ಒಬ್ಬ ಮಹಾ ನಾಯಕ. ರಾಜಕೀಯ ಇರುವುದು ಕೇವಲ ಸರ್ಕಾರ ರಚಿಸುವುದಕ್ಕಲ್ಲ. ಬದಲಾಗಿ ರಾಷ್ಟ್ರನಿರ್ಮಾಣ ಮಾಡುವುದಕ್ಕೆ. ರಾಜಕೀಯ ಕ್ಷೇತ್ರದಲ್ಲಿ ಕೆಲಸ ಮಾಡುತ್ತಿರುವಾಗ ಯಾವುದೇ ರೀತಿಯಲ್ಲಾಗಲೀ ಮರ್ಯಾದೆಯ ಎಲ್ಲೆಯನ್ನು ದಾಟಬಾರದು - ಎಂಬುದನ್ನು ನಾನು ಅವರಿಂದ ಕಲಿತೆ' ಎಂದು ಮೋದಿಯವರ ಸರ್ಕಾರದಲ್ಲಿ ಗೃಹಮಂತ್ರಿಯಾಗಿರುವ ರಾಜನಾಥಸಿಂಹರು ಹೇಳುತ್ತಾರೆ.</p>
<p>ತುಂಬಾ ವರ್ಷಗಳಿಂದ ರಾಜನಾಥಸಿಂಹರು ವಾಜಪೇಯಿಯವರೊಡನೆ ಸಂಘಟನೆಯ ಹಾಗೂ ಸರ್ಕಾರದ ಕೆಲಸ ಮಾಡುತ್ತಾ ಬಂದಿದ್ದಾರೆ. ವಾಜಪೇಯಿಯವರ ವ್ಯಕ್ತಿತ್ವವನ್ನು ಹೆಚ್ಚಿಸುವ ಹತ್ತಾರು ಪ್ರಸಂಗಗಳಿವೆ. ರಾಜನಾಥಸಿಂಹರು ಹೇಳುತ್ತಾರೆ, 2006ರಲ್ಲಿ ಪಾರ್ಟಿಯು ಎರಡು ಭಾಗಗಳಲ್ಲಿ ‘ಭಾರತ ಸುರಕ್ಷಾ ಯಾತ್ರೆ’ಯನ್ನು ಮಾಡಲು ನಿರ್ಧರಿಸಿತು. ಏಪ್ರಿಲ್ 6ರಿಂದ ಶುರುವಾಗಿ 2006ರ ಮೇ 10ರವರೆಗೆ ಸಾಗುವ ಈ ಯಾತ್ರೆಯ ನೇತೃತ್ವವನ್ನು ಲೋಕಸಭೆಯ ಪ್ರತಿಪಕ್ಷದ ನಾಯಕರಾದ ಲಾಲ್‍ಕೃಷ್ಣ ಆಡ್ವಾಣಿಯವರು ಹಾಗೂ ಮತ್ತೊಂದು ಕಡೆಯಿಂದ ರಾಜನಾಥಸಿಂಹರು ವಹಿಸಬೇಕಾಗಿತ್ತು. ಆಡ್ವಾಣಿಯವರು ಏಪ್ರಿಲ್ 6ರಂದು ಗುಜರಾತಿನ ದ್ವಾರಕೆಯಿಂದ ಯಾತ್ರೆ ಆರಂಭಿಸಬೇಕಿತ್ತು. ಮತ್ತು ಮೇ 10ಕ್ಕೆ ದೆಹಲಿ ತಲುಪಬೇಕಿತ್ತು. ಇದೇ ರೀತಿ ರಾಜನಾಥರು ಒರಿಸ್ಸಾದ ಜಗನ್ನಾಥಪುರಿಯಿಂದ ಹೊರಟು ದೆಹಲಿ ತಲುಪಬೇಕಿತ್ತು. ಸುಮಾರು ಹನ್ನೊಂದುವರೆ ಸಾವಿರ ಕಿಲೋಮೀಟರ್ ದೂರದ ಯಾತ್ರೆಯು 17 ರಾಜ್ಯಗಳನ್ನು ಕ್ರಮಿಸಬೇಕಿತ್ತು.</p>
<p>ಇಬ್ಬರೂ ನಾಯಕರ ಯಾತ್ರೆ ಪೂರ್ಣವಾದ ಮೇಲೆ ಆಡ್ವಾಣಿಯವರ ನಿವಾಸದಲ್ಲಿ ಈ ಯಾತ್ರೆಗಳ ವಿಡಿಯೋ ಕ್ಯಾಸೆಟ್‍ನ ಬಿಡುಗಡೆ ಕಾರ್ಯಕ್ರಮ ಹಮ್ಮಿಕೊಳ್ಳಲಾಗಿತ್ತು. ಈ ಕಾರ್ಯಕ್ರಮದಲ್ಲಿ ವಾಜಪೇಯಿಯವರು ಮುಖ್ಯ ಅತಿಥಿಯಾಗಿದ್ದರು. ಆರೋಗ್ಯ ಸರಿಯಿಲ್ಲದಿದ್ದರೂ ವಾಜಪೇಯಿಯವರು ಭಾಗವಹಿಸಿದರು. ಮೊದಲು ಆಡ್ವಾಣಿಯವರ ಯಾತ್ರೆಯ ವಿಡಿಯೋ ತೋರಿಸಲಾಯಿತು. ಇದಾದ ಸ್ವಲ್ಪ ಸಮಯದ ನಂತರ ರಾಜನಾಥರ ಯಾತ್ರೆಯ ವಿಡಿಯೋ ತೋರಿಸಬೇಕಿತ್ತು. ಅನಾರೋಗ್ಯದ ಕಾರಣ ವಾಜಪೇಯಿಯವರು ಮನೆಗೆ ಹಿಂದಿರುಗಿದರು.</p>
<p>ಕಾರ್ಯಕ್ರಮ ಮುಗಿದ ಮೇಲೆ ರಾಜನಾಥರು ಮನೆಗೆ ಬಂದರು. ಆಗ ವಾಜಪೇಯಿಯವರ ಫೋನು ಬಂತು. 'ರಾಜನಾಥರೇ ನನ್ನನ್ನು ಕ್ಷಮಿಸಿ. ನನ್ನ ಅಸಹಾಯಕತೆಯಿಂದ ಈ ರೀತಿಯ ತಪ್ಪಾಯಿತು' ಎಂದು ಕೇಳಿಕೊಂಡರು.</p>
<p>ರಾಜನಾಥರು ತಕ್ಷಣ ಹೇಳಿದರು, 'ನನ್ನನ್ನು ತಾವು ತುಂಬಾ ಪ್ರೀತಿಸುತ್ತೀರಿ ಎಂದು ನನಗೆ ಗೊತ್ತು. ತಮ್ಮ ಆಶೀರ್ವಾದ ನನ್ನ ಮೇಲೆ ಯಾವಾಗಲೂ ಇದ್ದೇ ಇರುತ್ತದೆ.'</p>
<p>ಪ್ರಸಂಗಗಳನ್ನು ಹೇಳುತ್ತಾ ಹೇಳುತ್ತಾ ರಾಜನಾಥರ ಕಣ್ಣುಗಳಲ್ಲಿ ವಾಜಪೇಯಿಯವರ ಬಗೆಗಿನ ಅಭಿಮಾನ, ಗೌರವ ಇಣುಕುತ್ತಿತ್ತು. 'ಬಹಳ ದೊಡ್ಡ ಮನುಷ್ಯ, ವಿಶಾಲವಾದ ಹೃದಯವಂತ ಮಾತ್ರ ಈ ರೀತಿ ನಡೆದುಕೊಳ್ಳುತ್ತಾನೆ. ಆತನೇ ಮಹಾ ನಾಯಕನಾಗಿರುತ್ತಾನೆ' ಎಂದು ಹೇಳಿದರು.</p>
<p>ಇತಿಹಾಸಕಾರರರಾದ ರಾಮಚಂದ್ರ ಗುಹಾ ಹೇಳುವುದೇನೆಂದರೆ, ವಾಜಪೇಯಿಯವರು ತಮ್ಮ ವಿಚಾರಗಳನ್ನು ಲೇಖನಗಳ ಮೂಲಕ ಕೂಡ ಪ್ರಕಟಪಡಿಸುತ್ತಿದ್ದರು. 1960ರಲ್ಲಿ ಜನಸಂಘದ ಬಗ್ಗೆ ವಾಜಪೇಯಿಯವರು ಒಂದು ಪ್ರಬಂಧ ಬರೆದಿದ್ದರು. 'ಜನಸಂಘವು ಯಾವುದೇ ಸಾಂಪ್ರದಾಯಿಕ ಅಥವಾ ಧರ್ಮದ ಪಾರ್ಟಿಯಲ್ಲ. ಎಲ್ಲಾ ಧರ್ಮ ಮತ್ತು ವರ್ಗಗಳಿಗೆ ಇದರ ಬಾಗಿಲುಗಳು ತೆರೆದಿರುತ್ತವೆ. ಧರ್ಮದ ಜೊತೆ ಗುರ್ತಿಸಿಕೊಂಡಿರುವ ರಾಜಕೀಯವನ್ನು ಜನಸಂಘವು ವಿರೋಧಿಸುತ್ತದೆ' ಎಂದು ಅವರು ಬರೆದರು.</p>
<p>ವಾಜಪೇಯಿಯವರು ಹೇಳುತ್ತಾರೆ, `ಭಾರತವು ವೈವಿಧ್ಯತೆಯನ್ನು ಹೊಂದಿದ ದೇಶವಾಗಿದೆ. ಇಲ್ಲಿ ವಿಚಾರಧಾರೆಯುಳ್ಳ ಪಾರ್ಟಿಯು ಒಂದು ಫ್ರೆಶರ್ ಗ್ರೂಪ್‍ನಂತೇನೋ ಕೆಲಸ ಮಾಡುತ್ತದೆ. ಆದರೆ ಅಧಿಕಾರಕ್ಕೆ ಬರುವುದಕ್ಕೋಸ್ಕರ ವಿಚಾರಧಾರೆಯನ್ನು ಬಿಡಬೇಕಾಗಿ ಬರುತ್ತದೆ ಮತ್ತು ನೆಲದ ಸತ್ಯತೆಯನ್ನು ಅರ್ಥಮಾಡಿಕೊಳ್ಳಬೇಕಾಗಿ ಬರುತ್ತದೆ.' ಇದರ ಬಗ್ಗೆ ಸಂಘದಲ್ಲೊಂದು ಬೈಠಕ್ ಕೂಡ ನಡೆಯಿತು. ಈ ಬೈಠಕ್‍ನ ಸಮಾರೋಪದಲ್ಲಿ ಸಂಘದ ಪ್ರಮುಖರಾದ ಗುರೂಜಿ ಗೋಲ್ವಲ್ಕರರು, `ನಾನು ಆ ರೀತಿ ಭಾವಿಸುವುದಿಲ್ಲ' ಎಂದರು. ಅವರು ಬ್ರಿಟನ್ನಿನ ಲೇಬರ್ ಪಾರ್ಟಿಯ ಉದಾಹರಣೆ ಕೊಟ್ಟು ಹೇಳಿದರು, `1930ರಲ್ಲಿ ರಚಿತವಾದ ಪಾರ್ಟಿ ಅದು. ಅದೂ ಕೂಡ ವಿಚಾರಧಾರೆ ಹೊಂದಿದ ಪಾರ್ಟಿಯೇ. 1959ರಲ್ಲಿ ಅದು ಸಮ್ಮಿಶ್ರ ಸರ್ಕಾರ ರಚಿಸಿತು. ಇದಾದ ಹತ್ತು ವರ್ಷಗಳ ನಂತರ 1969ರಲ್ಲಿ ಸ್ವಂತ ಶಕ್ತಿ ಮೇಲೆ ಸರ್ಕಾರವನ್ನು ರಚಿಸಿತು. ಅಂದರೆ ಅಧಿಕಾರಕ್ಕೆ ಬರುವುದು ಸ್ಥಿತಿ, ಪರಿಸ್ಥಿತಿ, ಪರಿಶ್ರಮ ಮತ್ತು ಕಾರ್ಯಕರ್ತರ ಕೌಶಲ್ಯಗಳ ಮೇಲೆ ಅವಲಂಬಿತವಾಗಿರುತ್ತದೆ. ಇದಕ್ಕೆ ಸ್ವಲ್ಪ ಹೆಚ್ಚು ಸಮಯ ತೆಗೆದುಕೊಳ್ಳಬೇಕಾಗಿ ಬರಬಹುದು.' ಆ ಸಂದರ್ಭದಲ್ಲಿ ಸಂಘದ ಹಿರಿಯ ನಾಯಕರು ಮತ್ತು ಪತ್ರಕರ್ತರು ಆದ ದೀನಾನಾಥ ಮಿಶ್ರರು ‘ವೃಂದಾವನ ದಸ್ತಾವೇಜು’ ಎಂಬ ಸಂಪುಟವೊಂದನ್ನು ತಯಾರಿಸಿದರು. ಇದರಲ್ಲಿ ಸಂಘದ ಬಗ್ಗೆ ವಿಸ್ತಾರವಾಗಿ ಚರ್ಚೆ ಮಾಡಲಾಗಿತ್ತು.'</p>
<p>ಪಶ್ಚಿಮ ಉತ್ತರ ಪ್ರದೇಶದ ಬಾಗಪತ್ ಪ್ರದೇಶದಲ್ಲಿ ಆಗ ಚೌಧರಿ ಚರಣಸಿಂಹರ ಪ್ರಾಬಲ್ಯವಿತ್ತು. ಅದು ಜನಸಂಘದ ಕಾಲ. ವಾಜಪೇಯಿಯವರ ಸಭೆಯನ್ನು ಅಲ್ಲಿ ನಡೆಸುವುದೆಂದು ನಿರ್ಧಾರವಾಯಿತು. ಪಾರ್ಟಿಯಲ್ಲಿ ಎರಡು ಅಭಿಪ್ರಾಯಗಳಿದ್ದವು. ಅಲ್ಲಿ ಸಭೆ ನಡೆಸುವುದರಿಂದ ಏನೂ ಪ್ರಯೋಜನವಿಲ್ಲ ಎಂಬುದು ಕೆಲವರ ಭಾವನೆಯಾಗಿತ್ತು. ಇದನ್ನು ಕೇಳಿದ ವಾಜಪೇಯಿಯವರು 'ಸಭೆ ನಡೆಸಿ, ಖಂಡಿತ ಹೋಗೋಣ' ಎಂದು ಪಟ್ಟು ಹಿಡಿದರು.</p>
<p>ಸಭೆ ನಡೆಸುವುದೆಂದು ನಿರ್ಧರಿಸಲಾಯಿತು. ಆದರೆ ಸ್ಥಳ ಕೊಡಲು ಯಾರೂ ತಯಾರಿರಲಿಲ್ಲ. ಸಭೆಗೆ ಅವಶ್ಯಕವಾದ ಪೀಠೋಪಕರಣಗಳೇ ಇರಲಿಲ್ಲ. ಕೊನೆಗೆ ಸ್ಕೂಲೊಂದರಿಂದ ಸ್ಟೂಲು, ಬೆಂಚು ತಂದು ಸಭೆ ನಡೆಸಲಾಯಿತು. ಸಭೆಗೆ ಬಂದವರು 'ಅಟಲ್‍ಬಿಹಾರಿ ವಾಜಪೇಯಿ ಮುರ್ದಾಬಾದ್' ಎಂದು ಕೂಗತೊಡಗಿದರು. ಕಪ್ಪು ಬಾವುಟ ತೋರಿಸುತ್ತಿದ್ದರು. ಆದರೆ ವಾಜಪೇಯಿಯವರು ಹಿಂಜರಿಯದೆ ಮಾತು ಶುರು ಮಾಡಿದರು. 'ನಮ್ಮ ಕಡೆ ಸುಂದರವಾದ ಮಗು ಹುಟ್ಟಿದಾಗ ಅದಕ್ಕೆ ದೃಷ್ಟಿ ತಾಗದಿರಲಿ ಎಂದು ಕಪ್ಪು ಚುಕ್ಕೆ ಇಡುತ್ತಾರೆ. ಅದನ್ನು ದೃಷ್ಟಿಬೊಟ್ಟು ಎಂದು ಕರೆಯುತ್ತಾರೆ. ಈ ಜನರೂ ಅಷ್ಟೆ ದೃಷ್ಟಿಬೊಟ್ಟು ಇಡುತ್ತಿದ್ದಾರೆ.' ಇದನ್ನು ಕೇಳುತ್ತಿದ್ದಂತೆಯೇ ಕಪ್ಪು ಬಾವುಟ ಹಿಡಿದಿದ್ದವರೂ ಕೂಡ ಸಭೆಯಲ್ಲಿ ಕೂತು ಮಾತು ಕೇಳತೊಡಗಿದರು.</p>
<p>ಸಂಘ ಮತ್ತು ಬಿಜೆಪಿ ಜೊತೆ ದೀರ್ಘಕಾಲದಿಂದ ಒಡನಾಡಿರುವ ಗೋವಿಂದಾಚಾರ್ಯರು ಸಂಘ ಪರಿವಾರದೊಂದಿಗಿನ ವಾಜಪೇಯಿಯವರ ನಂಟನ್ನು ಸೂಕ್ಷ್ಮವಾಗಿ ತಿಳಿಸುತ್ತಾರೆ. ಅವರ ಲೆಕ್ಕದಲ್ಲಿ ವಾಜಪೇಯಿಯವರು ಸಂಘದೊಡನೆ ಬೇರೆಯದೇ ರೀತಿಯಲ್ಲಿ ಸಂಬಂಧ ಹೊಂದಿದ್ದಾರೆ. ಆ ಸಂಬಂಧವು ಕಾರ್ಯ ಶೈಲಿಯಲ್ಲಿ ಬದಲಾಗುತ್ತಾ ಸಾಗಿದೆ ಎಂಬುದಾಗಿದೆ. ಪ್ರಮುಖವಾದ ಪ್ರಶ್ನೆಯೊಂದನ್ನು ಎತ್ತುತ್ತ ಗೋವಿಂದಾಚಾರ್ಯರು ಸಂಘ ಮತ್ತು ಜನಸಂಘದ ಕಾರ್ಯವೈಖರಿಯಲ್ಲಿ ಇರುವ ಗೊಂದಲವನ್ನು ಗಮನಿಸಿದರು.</p>
<p>ಖುಷಿ ಕೊಡುವ ಪ್ರಸಂಗವೊಂದಿದೆ. ಮೊದಲ ಬಾರಿಗೆ ವಾಜಪೇಯಿಯವರು 1957ರಲ್ಲಿ ಬಲರಾಮ್‍ಪುರ್‍ನಿಂದ ಗೆದ್ದು ಲೋಕಸಭಾ ಸದಸ್ಯರಾಗಿದ್ದರು. ಬ್ರಾಹ್ಮಣರು ಹೆಚ್ಚಾಗಿದ್ದುದರಿಂದ ಆಗ ಮಥುರಾ ಮತ್ತು ಲಖ್ನೌ ಅಲ್ಲದೆ ಈ ಸೀಟನ್ನು ಆಯ್ಕೆ ಮಾಡಲಾಯಿತು. ಆ ದಿನಗಳಲ್ಲಿ ಜನಸಂಘದ ಕಛೇರಿಯು ದೆಹಲಿಯ ಅಜ್ಮೇರ್ ಗೇಟ್ ಹತ್ತಿರ ಇರುತ್ತಿತ್ತು. ಕಾಲ್ನಡಿಗೆಯಲ್ಲಿಯೇ ವಾಜಪೇಯಿಯವರು ಮತ್ತು ಜಗದೀಶ್ ಪ್ರಸಾದ್ ಮಾಥುರ್ ಇಬ್ಬರೂ ಸಂಸತ್ತಿನವರೆಗೂ ಹೋಗಿ ಬರುತ್ತಿದ್ದರು. ಸಂಸದರಾಗಿ ಅವರಿಗೆ ಮೊದಲ ಸಂಬಳ ಬಂದಾಗ ವಾಜಪೇಯಿಯವರಿಗೆ ತುಂಬಾ ಸಂತೋಷವಾಗಿತ್ತು. ಜನಪಥ ತಲುಪಿದ ಮೇಲೆ ವಾಜಪೇಯಿಯವರು ಹೇಳಿದರು. 'ಇವತ್ತು ಮೊದಲ ಸಂಬಳ ಬಂದಿದೆ. ಏನು ಮಾಡೋಣ?' ಕೊನೆಗೆ ಇಬ್ಬರೂ ಕಾಫಿ ಹೌಸ್‍ಗೆ ಹೋದರು. ಅಲ್ಲಿ ಮಸಾಲೆ ದೋಸೆ ತಿಂದು ಕಾಫಿ ಕುಡಿದರು. ಮತ್ತೆ ಕನಾಟ್‍ಪ್ಲಸ್‍ನ ಖಾದಿ ಭವನಕ್ಕೆ ಹೋಗಿ ಅಲ್ಲಿ ಜಗದೀಶ್ ಮಾಥುರ್‍ರವರಿಗೆ ಎರಡು ಜೊತೆ ಕುರ್ತಾ, ಪಾಯಿಜಾಮ ಮತ್ತು ತನಗಾಗಿ ಪಂಚೆ, ಕುರ್ತಾ ಖರೀದಿಸಿದರು. ಎಲೆಯಡಿಕೆ ಹಾಕಿಕೊಂಡರು. ನಂತರ ಪಾರ್ಟಿಯ ಕಛೇರಿಯಿದ್ದ ಅಜ್ಮೀರ್ ಗೇಟ್‍ಗೆ ಹೊರಟು ಹೋದರು.</p>
<p>ಜನಸಂಘ ಮತ್ತು ಲೆಫ್ಟ್ ಪಾರ್ಟಿಗಳಲ್ಲಿದ್ದ ವ್ಯತ್ಯಾಸದ ಬಗ್ಗೆ ಪ್ರಸ್ತಾಪಿಸುತ್ತ ಗೋವಿಂದಾಚಾರ್ಯ ಹೇಳುತ್ತಾರೆ. ಜನ ಪ್ರತಿನಿಧಿಗಳಿಗೆ ಹಣ ಹೇಗೆ ಸಿಗುತ್ತದೆ ಮತ್ತೆ ಅವರಿಗಾಗಿ ಹಣದ ವ್ಯವಸ್ಥೆ ಹೇಗೆ ಮಾಡಲಾಗುವುದು? ಪಾರ್ಟಿಯಲ್ಲಿ ಎಷ್ಟು ಹಣ ಇಡಬೇಕಾಗಿ ಬರುವುದು? ಸಂಸದರಿಗೆ, ಶಾಸಕರಿಗೆ ಎಷ್ಟು ಸಿಗಬೇಕು? ಈ ಎಲ್ಲ ಪ್ರಶ್ನೆಗಳಿಗೆ ಸಂಬಂಧಿಸಿದಂತೆ 1937ರಲ್ಲಿ ಲೆಫ್ಟ್ ಪಾರ್ಟಿಗಳಲ್ಲಿ ಚರ್ಚೆ ನಡೆದಿತ್ತು. ಆದರೆ ಜನಸಂಘದಲ್ಲಿ ಈ ರೀತಿಯ ಯಾವುದೇ ಕಾರ್ಯಪದ್ಧತಿಯನ್ನು ನಿರ್ಧರಿಸಿರಲಿಲ್ಲ. ಆದ್ದರಿಂದಲೇ ಬಹುಶಃ ವಾಜಪೇಯಿಯವರಿಗೆ ತಮ್ಮ ಸಹಾಯಕರಾದ ಶಿವಕುಮಾರರಿಗೆ ಎಷ್ಟು ಖರ್ಚು ಮಾಡಬೇಕು? ವೇತನದ ವ್ಯವಸ್ಥೆ ಹೇಗೆ ಮಾಡುವುದು? ಎಂಬ ಪ್ರಶ್ನೆ ಉದ್ಭವಿಸಲೇ ಇಲ್ಲ. ಅನೇಕ ವರ್ಷಗಳ ತನಕ ಜೈಪುರದ ಪಾರ್ಟಿಯ ಹಿರಿಯರಾದ ಹಾಗೂ ಉದ್ಯೋಗಿಯಾದ ರಾಮ್‍ದಾಸ್ ಅಗ್ರವಾಲರು ತಮ್ಮ ಖಾತೆಯಿಂದ ಇದರ ವ್ಯವಸ್ಥೆ ಮಾಡುತ್ತಿದ್ದರು.</p>
<p>ಕಾರ್ಯಕಲಾಪಗಳಿಗೆ ಸಂಬಂಧಿಸಿದಂತೆ ಕೂಡ ಯಾವುದೇ ಸ್ಪಷ್ಟ ನೀತಿಯಿರಲಿಲ್ಲ. ಯಾವುದೇ ವೈಜ್ಞಾನಿಕ ಪದ್ಧತಿಗಳನ್ನು ಅಳವಡಿಸಲಿಲ್ಲ. ಪ್ರಚಾರಕರು ಚುನಾವಣೆಗೆ ನಿಲ್ಲುವಂತಿಲ್ಲ ಎಂದು ನಿರ್ಧರಿಸಲಾಯಿತು. ಆದರೆ ವಾಜಪೇಯಿಯವರಿಗೆ ಚುನಾವಣೆಯಲ್ಲಿ ನಿಲ್ಲಲು ಸೂಚಿಸಲಾಯಿತು. ಪಂಡಿತ್ ದೀನದಯಾಳ ಉಪಾಧ್ಯಾಯರು ಕೂಡ ಜೌನ್‍ಪುರದಲ್ಲಿ ಚುನಾವಣೆಗೆ ನಿಂತರು. ಆದರೆ ಬ್ರಾಹ್ಮಣನಾಗಿ ನಾನು ಓಟು ಕೇಳುವುದಿಲ್ಲ ಎಂದು ಸ್ಪಷ್ಟವಾಗಿ ಹೇಳಿಬಿಟ್ಟರು. ರಾಜಪೂತ ಎಂಬುವರು ಅವರ ವಿರುದ್ಧ ನಿಂತಿದ್ದ ಉಮೇದುವಾರರಾಗಿದ್ದರು. ಆತ ಜಾತಿವಾರು ಸಮೀಕರಣದ ಲೆಕ್ಕಾಚಾರ ಮಾಡುತ್ತಿದ್ದ. ಪರಿಣಾಮ ಏನಾಯಿತೆಂದರೆ ಉಪಾಧ್ಯಾಯರು ಸೋತುಹೋದರು.</p>
<p>ದೀನದಯಾಳ ಉಪಾಧ್ಯಾಯರು ಏಕಾತ್ಮ ಮಾನವತಾವಾದದ ವಿಚಾರಗಳನ್ನು ಪ್ರತಿಪಾದಿಸಿದರು. ಬಂಡವಾಳಶಾಹಿಯ ತಳುಕು-ಬಳುಕುಗಳಿಂದ ಮತ್ತು ಸಾಮ್ಯವಾದದಿಂದ ದೇಶದ ಹಿಂದುಳಿಯುವಿಕೆಯನ್ನು ತಪ್ಪಿಸಲು ಬಯಸುತ್ತಿದ್ದರು. ಆದರೆ ಆಗ ಪಾರ್ಟಿಯ ನಾಯಕರುಗಳಿಗೆ ಏಕಾತ್ಮ ಮಾನವತಾವಾದಕ್ಕಿಂತ ಹೆಚ್ಚಾಗಿ ಪಾರ್ಟಿಗೆ ಒಂದು ಮಾನ್ಯತೆಯನ್ನು ತಂದುಕೊಡುವುದು ತುಂಬಾ ಮುಖ್ಯವಾಗಿತ್ತು. ಇದರರ್ಥ ಹೆಚ್ಚು ಸೀಟುಗಳನ್ನು ಗೆಲ್ಲುವುದು. 1964ರ ಪ್ರತಿನಿಧಿ ಸಭೆಯಲ್ಲಿ ಏಕಾತ್ಮ ಮಾನವತಾವಾದದ ಪ್ರಸ್ತಾಪವನ್ನು ಮಾಡಲಾಯಿತು.</p>
<p>ಸಂಘ ಪ್ರಮುಖರಾದ ಗೋಲ್ವಲ್ಕರರು 1966ರಲ್ಲಿ ವಾಜಪೇಯಿಯವರನ್ನು ಕೆಲವು ಕಾರಣಗಳಿಂದ ಪ್ರಚಾರಕ ಪದವಿಯಿಂದ ಮುಕ್ತಗೊಳಿಸಿದರು ಮತ್ತು ವಾಜಪೇಯಿಯವರು ಸ್ವಯಂಸೇವಕರಾಗಿ ಮಾತ್ರ ಉಳಿದರು. ಆದ್ದರಿಂದ ಅವರು ಯಾವಾಗಲೂ ತಮ್ಮನ್ನು ತಾವು ಸಂಘದ ಸ್ವಯಂಸೇವಕ ಎಂದು ಹೇಳುತ್ತಲೇ ಇದ್ದರು. ಆದರೆ ಈ ನಿರ್ಧಾರದಿಂದ ವಾಜಪೇಯಿಯವರಲ್ಲಿ ಅಸುರಕ್ಷತೆಯ ಭಾವನೆ ಬಂತು ಮತ್ತು ಸಂಘದ ಬಗ್ಗೆಯೂ ಮನಸ್ಸಿನಲ್ಲಿ ಸ್ವಲ್ಪ ವಿರೋಧದಂತಹ ಭಾವನೆ ಹುಟ್ಟಿತು.</p>
<p>ಪಾರ್ಟಿಯ ಒಬ್ಬ ಹಿರಿಯ ನಾಯಕರು ಹೀಗೆ ಹೇಳುತ್ತಾರೆ, ಸಂಘದ ಪ್ರಚಾರಕ ಪದವಿಯಿಂದ ಮುಕ್ತರಾದ ಕಾರಣ ವಾಜಪೇಯಿಯವರಿಗೆ ಮಿಸೆಸ್ ಕೌಲ್‍ರೊಡನೆ ನಂಟಾಯಿತು. ಗ್ವಾಲಿಯರ್‍ನಲ್ಲಿ ವಾಜಪೇಯಿಯವರಿಗೆ ಮಿಸೆಸ್ ಕೌಲ್‍ರ ಪರಿಚಯವಾಗಿತ್ತು. ಆಗ ಆಕೆಯ ಹೆಸರು ರಾಜಕುಮಾರಿ ಎಂದಿತ್ತು. 1964ರಲ್ಲಿ ರಾಜಕುಮಾರಿ ಕೌಲ್‍ರು ತಮ್ಮ ಪತಿಯಾದ ಮಿಸ್ಟರ್ ಕೌಲ್‍ರಿಂದ ವಿಚ್ಛೇದನ ಪಡೆಯುವ ತೀರ್ಮಾನವನ್ನು ಸಹಮಾಡಿದ್ದರು. ವಾಜಪೇಯಿಯವರೊಡನೆ ಮದುವೆಯಾಗುವ ಮಾತೂ ಕೂಡ ಆಗಿಹೋಗಿತ್ತು. ಆಗ ಸಂಘದ ಹಿರಿಯ ಪ್ರಚಾರಕರೊಬ್ಬರು ಇದರಿಂದ ನಿಮ್ಮ ರಾಜಕೀಯ ಜೀವನಕ್ಕೆ ಅಡೆತಡೆಯುಂಟಾಗುವುದೆಂದು ಹೇಳಿದರು. ಆಗ ವಾಜಪೇಯಿಯವರು ಆ ತೀರ್ಮಾನ ಕೈ ಬಿಟ್ಟರು. ಮಿಸೆಸ್ ಕೌಲ್ ಮತ್ತು ಅವರ ಪರಿವಾರ ವಾಜಪೇಯಿಯವರ ಜೊತೆ ಇರತೊಡಗಿತು. ಆದರೆ ಮಿಸೆಸ್ ಕೌಲ್ ಯಾವತ್ತೇ ಆಗಲಿ ಸಾರ್ವಜನಿಕ ಜೀವನದಲ್ಲಿ ಕಾಣಿಸಿಕೊಳ್ಳುವ ಹಾಗಿಲ್ಲ ಎಂಬ ಪ್ರಮಾಣ ಮಾಡಲಾಯಿತು. ಆಕೆ ಈ ಪ್ರಮಾಣವನ್ನು ಕೊನೆಯವರೆಗೂ ಪಾಲಿಸಿದರು.</p>
<p>ಸಂಘದ ಹಿರಿಯ ಪ್ರಚಾರಕರಾದ ದೇವೇಂದ್ರ ಸ್ವರೂಪರು ಹೇಳುತ್ತಾರೆ, 'ವಾಜಪೇಯಿಯವರು ಸಂಘದ ಹೆಗಲ ಮೇಲೆ ನಿಂತು ರಾಜಕೀಯದ ಮೆಟ್ಟಿಲುಗಳನ್ನು ಹತ್ತತೊಡಗಿದರು. ಹೀಗಿದ್ದರೂ ಸಂಘದೊಡನೆ ಅಂತರ ಕಾಪಾಡಿಕೊಂಡರು. ಆಡ್ವಾಣಿಯವರು ಹಾಗಲ್ಲ. ಅವರು ಯಾವಾಗಲೂ ತಮ್ಮ ರಾಜಕೀಯ ಯಾತ್ರೆಯಲ್ಲಿ ಸಂಘದ ಪ್ರಸ್ತಾಪ ಮಾಡಿಯೇ ಮಾಡುತ್ತಾರೆ. ವಾಜಪೇಯಿಯವರು ಹೀಗೆ ಮಾಡುವುದಿಲ್ಲ. 1967ರಲ್ಲಿ ದೀನದಯಾಳ ಉಪಾಧ್ಯಾಯರ ನಿಧನದ ನಂತರ ವಾಜಪೇಯಿಯವರು ಜನಸಂಘದ ಅಧ್ಯಕ್ಷರಾದರು. ಗಾಂಧೀವಾದದ ಸಮಾಜವಾದವನ್ನು ಅಳವಡಿಸಿಕೊಂಡರು ಮತ್ತು 1980ರಲ್ಲಿ ಬಿಜೆಪಿ ರಚನೆಯಾದಾಗ ಜನಸಂಘದ್ದೇ ಬಾವುಟ ಇಟ್ಟುಕೊಳ್ಳಲಿಲ್ಲ. 1979ರಲ್ಲಿಯೇ ಅವರು ಲೇಖನವೊಂದನ್ನು ರಚಿಸಿ ಸಂಘದ ಬಗ್ಗೆ ತಮಗಿರುವ ಭಿನ್ನಾಭಿಪ್ರಾಯವನ್ನು ಸಂಕೇತ ಮಾಡಿ ತೋರಿಸಿದರು.'</p>
<p>ಇಷ್ಟು ಹೇಳುವಾಗ 89 ವರ್ಷದ ದೇವೇಂದ್ರ ಸ್ವರೂಪರ ಧ್ವನಿಯಲ್ಲಿ ಸ್ವಲ್ಪ ಕೋಪ ಇಣುಕುತ್ತದೆ. 'ವಾಜಪೇಯಿ ಭಾರತೀಯ ಸಂಸ್ಕೃತಿಯಿಂದ ದೂರವೇ ಉಳಿದರು' ಎಂದು ಅವರು ಹೇಳುತ್ತಾರೆ. ನಾನು ಅವರಿಗೆ 'ಭಾರತೀಯ ಸಂಸ್ಕೃತಿಯಿಂದಲೋ ಅಥವಾ ಸಂಘದ ವಿಚಾರಧಾರೆಯಿಂದಲೋ?' ಎಂದು ಪ್ರಶ್ನಿಸಿದೆ. ಅವರ ಧ್ವನಿಯಲ್ಲಿನ ಸಿಟ್ಟು ಮತ್ತಷ್ಟು ಹೆಚ್ಚಾಯಿತು. 'ಪರಸ್ತ್ರೀಗಮನ ಮತ್ತು ಗೋಮಾಂಸ ಭಕ್ಷಣ ಸಂಘದ ವಿಚಾರಧಾರೆಯೇ?' ಎಂದು ಕೇಳಿದರು.</p>
<p>ಸ್ವರೂಪರು ಪ್ರಸಂಗವೊಂದನ್ನು ಪ್ರಸ್ತಾಪಿಸುತ್ತಾರೆ, ಒಮ್ಮೆ ಅಮೇರಿಕಾ ಪ್ರವಾಸಕ್ಕೆ ಹೋದಾಗ ವಾಜಪೇಯಿಯವರ ಜೊತೆ ಪ್ರತಿನಿಧಿ ಮಂಡಳಿಯಲ್ಲಿ ಕಾಂಗ್ರೆಸ್ಸಿನ ಮುಕುಲ್ ಬ್ಯಾನರ್ಜಿಯೂ ಇದ್ದರು. ಸರ್ಕಾರಿ ಔತಣಕೂಟವೊಂದರಲ್ಲಿ ಬೀಫ್ ಅಂದರೆ ಗೋಮಾಂಸವನ್ನು ಬಡಿಸಲಾಗುತ್ತಿತ್ತು. ಬ್ಯಾನರ್ಜಿಯವರು ಅವರ ಪಕ್ಕದಲ್ಲೇ ಕೂತಿದ್ದರು. ಬೀಫ್ ಸರ್ವ್ ಮಾಡಲಾಗುತ್ತಿದೆ ಎಂದು ಆಕೆ ಹೇಳಿದರು. 'ಈ ಹಸುಗಳು ಇಂಡಿಯಾದವಲ್ಲ. ಅಮೇರಿಕಾದವು' ಎಂದು ವಾಜಪೇಯಿಯವರು ಉತ್ತರಿಸಿದರು.</p>
<p>ದೇವೇಂದ್ರ ಸ್ವರೂಪರ ಪ್ರಕಾರ ಸಂಘದಲ್ಲಿ ವಾಜಪೇಯಿಯವರ ಬಗ್ಗೆ ಟೀಕೆಯಾಗುತ್ತಿತ್ತು. ಆದರೆ ವಾಜಪೇಯಿಯವರಂತಹ ಬೇರೊಬ್ಬ ಲೋಕಪ್ರಿಯ ವ್ಯಕ್ತಿ ಸಂಘದಲ್ಲಿರಲಿಲ್ಲ. ಇದು ಸಂಘದ ಅಸಹಾಯಕತೆಯಾಗಿತ್ತು.</p>
<p>ವಾಜಪೇಯಿಯವರನ್ನು ಕುರಿತಂತೆ ಆ ಸಮಯದಲ್ಲಿ ವ್ಯಂಗ್ಯವೊಂದು ಪ್ರಚಲಿತವಾಗಿತ್ತು. `ನಾಯಕ ಶಿರೋಮಣಿಗಳು ದರಿಯಾಗಂಜ್‍ನಲ್ಲಿ ಬ್ಲೂಫಿಲಂ ನೋಡಿದರು. ‘ಕಾಕೆ ದ ಹಟ್ಟಿ’ ಯಲ್ಲಿ ಕೋಳಿಮಾಂಸ ತಿಂದರು. ಎಸಿ ಕಾರಲ್ಲಿ ಕೂತು ಭಾಷಣ ಮಾಡಲು ಹೊರಟರು. ಬಡತನದ ಬಗ್ಗೆ  ಅವರು ಮಾಡಿದ ಭಾಷಣ ಕೇಳಿ ಜನರೂ ಚೆನ್ನಾಗಿ ಕಣ್ಣೀರು ಸುರಿಸಿದರು.'</p>
<p>ದೇವೇಂದ್ರ ಸ್ವರೂಪರು ಮುಂದುವರೆದು ಹೇಳಿದರು, 'ವಾಜಪೇಯಿಯವರು ಯಾವತ್ತೂ ಇನ್ನೊಬ್ಬರು ಮುಂದೆ ಬರಲು ಬಿಡಲಿಲ್ಲ. ರಾಜ್ಯಸಭೆಯಲ್ಲೂ ಕೂಡ ದತ್ತೋಪಂತ ಠೇಂಗಡಿ ಮತ್ತು ಸುಂದರಸಿಂಹ ಭಂಢಾರಿಯವರಂತಹ ವ್ಯಕ್ತಿಗಳೂ ಕೂಡ ಹಿಂದೆಯೇ ಉಳಿದು ಬಿಟ್ಟರು. 1965ರಲ್ಲಿ ದೀನದಯಾಳರು ಬಚ್ಛರಾಜ್‍ವ್ಯಾಸರನ್ನು ಪಾರ್ಟಿಯ ಅಧ್ಯಕ್ಷರನ್ನಾಗಿ ಮಾಡಿದರು. ವಾಜಪೇಯಿಯವರು ಆಗ ವಿಜಯವಾಡದಲ್ಲಾದ ಪಾರ್ಟಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಅಧಿವೇಶನಕ್ಕೆ ಹೋಗಲೇ ಇಲ್ಲ.'</p>
<p>ಅಧಿವೇಶನದ ನಂತರ ದೀನದಯಾಳರು ನೇರವಾಗಿ ವಾಜಪೇಯಿಯವರ ಮನೆಗೆ ಹೋದರು. ಯಾವಾಗಲೂ ಅಲ್ಲೇ ಉಳಿಯುತ್ತಿದ್ದರು. ಆದರೆ ಈ ವಿಚಾರವಾಗಿ ಒಂದೇ ಒಂದು ಶಬ್ದವನ್ನೂ ಆಡಲಿಲ್ಲ. ವಾಜಪೇಯಿಯವರು ದೇವೇಂದ್ರಸ್ವರೂಪರಿಗೆ ಫೋನು ಮಾಡಿ ಸಿನಿಮಾ ನೋಡಲು ಹೋಗೋಣ ಬನ್ನಿ ಎಂದು ಕರೆದರು. ನೀನು ಏಕೆ ಬರಲೇ ಇಲ್ಲ ಎಂದು ದೀನದಯಾಳರು ನನಗೆ ಕೇಳಲೇ ಇಲ್ಲ ಎಂದು ಸಿನಿಮಾದಿಂದ ಬಂದ ಮೇಲೆ ಸ್ವರೂಪರ ಹತ್ತಿರ ಹೇಳಿದರು. ದೀನದಯಾಳರ ಕಾರ್ಯ ವೈಖರಿಯೇ ಹಾಗೆ. ಅವರು ಏನೂ ಮಾತಾಡದೇ ಎಲ್ಲವನ್ನು ಹೇಳುತ್ತಿದ್ದರು.</p>
<p>ಒಮ್ಮೆ ಬಲರಾಜ್ ಮಧೋಕ್ ಜೊತೆ ವಾಜಪೇಯಿಯವರು ಜಗಳವಾಡಿದರು. ಆಗ ದೇವೇಂದ್ರ ಸ್ವರೂಪರು ಪಾಂಚಜನ್ಯದ ಸಂಪಾದಕರಾಗಿದ್ದರು. ವಾಜಪೇಯಿಯವರು ಅವರನ್ನು ಸಂಜೆಹೊತ್ತು ತಮ್ಮ ಗಾಡಿಯಲ್ಲಿ ಕೂಡಿಸಿಕೊಂಡು ಜೊತೆಯಲ್ಲಿ ಕರೆದುಕೊಂಡು ಹೋಗಿ ಬಿಡುತ್ತಿದ್ದರು. ಮತ್ತು ಸ್ಟೋರಿಯೊಂದನ್ನು ಕೊಡುತ್ತಿದ್ದರು. ಅದು ಬೇರೆ ಹೆಸರಲ್ಲಿ ಪ್ರಕಟವಾಗುತ್ತಿತ್ತು. ದೇವೇಂದ್ರ ಸ್ವರೂಪರನ್ನು ಬಲರಾಜ್ ಮಧೋಕ್‍ರು ವಾಜಪೇಯಿಯವರ ಚಮಚಾ ಎಂದು ಕರೆದು ಬಿಟ್ಟಿದ್ದರು. ಬಿಹಾರದಲ್ಲಿ ಪಾರ್ಟಿಯ ಅಧಿವೇಶನ ನಡೆದಾಗ ಮಧೋಕ್‍ರವರು ವಾಜಪೇಯಿಯವರ ವಿರುದ್ಧ ಕರಪತ್ರ ಹಂಚಿದ್ದರು. ಅದರಲ್ಲಿ ದೇವೇಂದ್ರ ಸ್ವರೂಪರದ್ದೂ ಹೆಸರಿತ್ತು. ಮಧೋಕ್‍ರವರು ವಾಜಪೇಯಿಯವರನ್ನು ಕಮ್ಯೂನಿಸ್ಟ್ ಎಂದು ಕರೆಯುತ್ತಿದ್ದರು.</p>
<p>ವಾಜಪೇಯಿಯವರಂತೂ ದೀನದಯಾಳರನ್ನು ತುಂಬಾ ಗೌರವಿಸುತ್ತಿದ್ದರು. ಅವರು ನಿಧನರಾದಾಗ 1968ರ ಫೆಬ್ರವರಿ 12ರಂದು ವಾಜಪೇಯಿಯವರು ಲೋಕಸಭೆಯಲ್ಲಿ ಶ್ರದ್ಧಾಂಜಲಿ ಅರ್ಪಿಸುತ್ತಾ, 'ಮಾನನೀಯ ಅಧ್ಯಕ್ಷರೇ ಶೋಕದ ನೆರಳಲ್ಲಿ ನಾವೆಲ್ಲ ಇಲ್ಲಿ ಸೇರಿದ್ದೇವೆ. ಇವತ್ತಾಗಿರುವ ಹಸಿಗಾಯ ಯಾವುದೆಂದರೆ ಶ್ರೀ ದೀನದಯಾಳ ಉಪಾಧ್ಯಾಯರ ದೇಹಾವಸಾನದ ಗಾಯ. ಅವರೇನೂ ಸಂಸತ್ತಿನ ಸದಸ್ಯರಾಗಿರಲಿಲ್ಲ. ಆದರೆ ಭಾರತೀಯ ಜನಸಂಘದ ಎಷ್ಟು ಸದಸ್ಯರು ಈ ಸದನದಲ್ಲಿ ಹಾಗೂ ಇನ್ನೊಂದು ಸದನದಲ್ಲಿ ಕೂತಿರುವರೋ ಅವರೆಲ್ಲರ ವಿಜಯದ, ಜನಸಂಘವನ್ನು ಕಟ್ಟಿದ, ಬೆಳೆಸಿದ ಕೀರ್ತಿಗೆ ಯಾರಾದರೂ ಒಬ್ಬ ವ್ಯಕ್ತಿ ಭಾಜನರಾದರೆ ಅವರು ದೀನದಯಾಳರು ಮಾತ್ರ. ನೋಡಲು ತುಂಬಾ ಸರಳ. ಸಂಘಟನಾ ಚತುರ, ಉನ್ನತ ವಿಚಾರವುಳ್ಳ, ದೂರದೃಷ್ಟಿಯುಳ್ಳ ನಾಯಕ. ಎಲ್ಲರನ್ನು ಜೊತೆ ಸೇರಿಸಿಕೊಂಡು ಸಾಗುವ ಅವರ ವಿಶೇಷವಾದ ಗುಣ, ಅದು ನವ ಪೀಳಿಗೆಗೆ ಮಾರ್ಗದರ್ಶಕವಾಗಿದೆ. ಅತ್ಯುನ್ನತ ವ್ಯಾಸಂಗ ಮಾಡಿದ ಅವರು ಕೆಲಸಕ್ಕೆ ಹೋಗಲಿಲ್ಲ. ಸಂಸಾರದ ಜಂಜಾಟದಲ್ಲಿ ಸಿಲುಕಲಿಲ್ಲ. ಶರೀರದ ಕಣಕಣವನ್ನು ಮತ್ತು ಜೀವನದ ಕ್ಷಣಕ್ಷಣವನ್ನು ಅವರು ಭಾರತ ಮಾತೆಯ ಹಣೆಯಲ್ಲಿ ಸೌಭಾಗ್ಯದ ಸಿಂಧೂರವನ್ನು ವಿರಾಜಮಾನವಾಗಿರಿಸಲು ಸಮರ್ಪಣೆ ಮಾಡಿದರು' ಎಂದು ಹೇಳಿದರು.</p>
<p>'ಮಾನ್ಯ ಅಧ್ಯಕ್ಷರೇ..... ನನಗಂತೂ ಎಲ್ಲೆಲ್ಲೂ ಕತ್ತಲೆಯೇ ಕಾಣಿಸುತ್ತಿದೆಯೇನೋ ಎನ್ನಿಸುತ್ತಿದೆ. ನನ್ನ ಪಾಲಿಗೆ ಬೆಳಕು ನಂದಿ ಹೋಗಿದೆ. ಯಾರು ಯಾರು ಅವರ ಸಂಪರ್ಕಕ್ಕೆ ಬಂದಿದ್ದರೋ ಅವರೆಲ್ಲ, ಆ ವಾಣಿಯಲ್ಲಿದ್ದ ಸಂಯಮ, ದೂರದೃಷ್ಟಿ, ಸಂಪೂರ್ಣ ದೇಶದ ವಿಚಾರ, ಎಲ್ಲರನ್ನೂ ಜೊತೆಯಲ್ಲಿ ಕರೆದೊಯ್ಯುವ ಆ ಉದಾತ್ತ ಭಾವನೆಗಳ ಅಭಾವವನ್ನು ಅನುಭವಿಸುತ್ತಿದ್ದಾರೆ. ಅವರಿಲ್ಲದ ನಷ್ಟವನ್ನು ತುಂಬಲು ಸಾಧ್ಯವೇ ಇಲ್ಲ. ಆದರೆ ರಾಷ್ಟ್ರದಜೀವನದಲ್ಲಿ ಇಂಥ ದುರ್ಘಟನೆ ಮತ್ತೆ ನಡೆಯದೇ ಇರಲಿ. ಇದಕ್ಕಾಗಿ ಪ್ರಯತ್ನ ಮಾಡಬೇಕಾದ ಅವಶ್ಯಕತೆಯಿದೆ' ಎಂದು ವಾಜಪೇಯಿಯವರು ಮಂದುವರೆದು ನುಡಿದರು.</p>
<p>ವಾಜಪೇಯಿಯವರ ರಾಜಕೀಯ ಜೀವನ ಕೇವಲ ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿ ಅವರಿಂದಲೇ ಪ್ರಾರಂಭವಾಗಲಿಲ್ಲ, ಬದಲಾಗಿ ಡಾ|| ಮುಖರ್ಜಿಯವರ ಕಾರ್ಯಗಳನ್ನು ಮುಂದುವರೆಸುವುದಕ್ಕೇನೆ ವಾಜಪೇಯಿಯವರು ರಾಜಕಾರಣಕ್ಕೆ ಪಾದಾರ್ಪಣೆ ಮಾಡಿದರು.</p>
<p>1953ರಲ್ಲಿ ಪ್ರಕಟವಾದ ಪುಸ್ತಕ ‘ಅಮರ ಬಲಿದಾನ’ದಲ್ಲಿ ವಾಜಪೇಯಿಯವರು ಶ್ಯಾಮಾ ಪ್ರಸಾದ್ ಮುಖರ್ಜಿಯವರ ನಿಧನವನ್ನು ಕುರಿತು ಹೀಗೆ ಬರೆದರು, `1953ರ ಜೂನ್ 23ರ ರಾತ್ರಿ. ಬಂಧನದ ನಂತರ ಡಾಕ್ಟರ್ ಸಾಹೇಬರನ್ನು ಶ್ರೀನಗರಕ್ಕೆ ಕರೆತರಲಾಯಿತು. ಕಣ್ಗಾವಲಿನಲ್ಲಿ ಇಟ್ಟಿದ್ದ ಅವರನ್ನು, ಅವರ ಬಂಧನದ 43ನೇ ದಿನ ಜೂನ್ 23ರ ರಾತ್ರಿಯಲ್ಲಿ ರಹಸ್ಯಮಯ ರೀತಿಯಲ್ಲಿ ಮೃತರಾದರೆಂದು ಘೋಷಿಸಲಾಯಿತು. ಆದರೆ ಅವರು ಸಾಯಲಿಲ್ಲ. ವಿಭಜಿತ ಭಾರತದ ಅವಿಭಜಿತ ಏಕತೆಯನ್ನು ಕಾಪಾಡಿಕೊಳ್ಳಲು ರಾಷ್ಟ್ರದ ಬಲಿ ವೇದಿಕೆಯಲ್ಲಿ ತಮ್ಮ ಸರ್ವಸ್ವವನ್ನು ಬಲಿಗೊಟ್ಟು  ಅಮರರಾದರು. ಧ್ಯೇಯದ ಸಿದ್ಧಿಗಾಗಿ ತಮ್ಮ ಅಮೂಲ್ಯವಾದ ಜೀವನವನ್ನು ತ್ಯಾಗ ಮಾಡಿದರು. ದೇಶವನ್ನು ಒಡೆಯುವ ಕುತಂತ್ರಗಳ ವಿರುದ್ಧ ಸೆಣಸುತ್ತ ವೀರಸ್ವರ್ಗ ಸೇರಿದರು. ಭಾರತ ಮಾತೆಯ ಮಸ್ತಕವನ್ನು ಕಾಶ್ಮೀರದ ಕಿರೀಟದಿಂದ ಶೋಭಿತಗೊಳಿಸಲು ತಮ್ಮ ಪ್ರಾಣದೊಡನೆ ಆಟವಾಡಿದರು. ಪ್ರಜಾಪ್ರಭುತ್ವದ ರಕ್ಷಣೆಗಾಗಿ ಅಡಿಪಾಯದ ಕಲ್ಲಾದರು. ಸಾಮ್ರಾಜ್ಯಶಾಹಿಯೆದುರು ಬಲಿಪಶುವಾದರು. ಅಂಧಕಾರದ ಶಕ್ತಿಗಳೊಂದಿಗೆ ಸೆಣೆಸಿ ಸೆಣೆಸಿ ಅನಂತವಾದ ಜ್ಯೋತಿಯಲ್ಲಿ ಲೀನವಾದರು. ತಮ್ಮ ಧರ್ಮದ ಪಾಲನೆ ಮಾಡುತ್ತಾ ಕರ್ಮಭೂಮಿಯಲ್ಲಿ ಚಿರ ನಿದ್ರಾವಶರಾದರು.'</p>
<p>ಸಂಘದ ಮುಖವಾಣಿ ಎಂದು ಕರೆಸಿಕೊಳ್ಳುವ ‘ರಾಷ್ಟ್ರಧರ್ಮ’ದಲ್ಲಿ 1974ರ ಫೆಬ್ರವರಿ ಸಂಚಿಕೆಯಲ್ಲಿ ಗುರುಗೋಲ್ವಲ್ಕರರ ನೆನಪಿನಲ್ಲಿ ವಾಜಪೇಯಿಯವರು ಲೇಖನವೊಂದನ್ನು ಬರೆದರು. ಅದರಲ್ಲಿ ಮುಸಲ್ಮಾನರನ್ನು ಕುರಿತು ಸಂಘ ಮತ್ತು ಗುರು ಗೋಲ್ವಲ್ಕರರು ಹೇಳಿದುದರ ಬಗ್ಗೆ ನಡೆದ ರಾಷ್ಟ್ರೀಯ ಏಕತಾ ಪರಿಷತ್ತಿನ ಸಭೆಯ ಉಲ್ಲೇಖ ಮಾಡಲಾಗಿದೆ. ಆ ಸಭೆಯ ಅಧ್ಯಕ್ಷತೆಯನ್ನು ಪ್ರಧಾನಮಂತ್ರಿ ಇಂದಿರಾಗಾಂಧಿಯವರು ವಹಿಸಿದ್ದರು. ವಾಜಪೇಯಿಯವರು ಸದಸ್ಯರಾಗಿದ್ದರು. ಅಲಿಗಢ ಮುಸ್ಲಿಂ ಯೂನಿವರ್ಸಿಟಿಯ ತತ್ಕಾಲೀನ ಚಾನ್ಸಲರ್ ಆದ ಫಕ್ರುದ್ದೀನ್ ಅಲಿ ಅಹಮದ್ ಕೂಡ ಇದ್ದರು. ಈ ಸಭೆಯಲ್ಲಿ ಗುರು ಗೋಲ್ವಲ್ಕರರ ವಿಚಾರ ದರ್ಶನದ ಪುಸ್ತಕವನ್ನು ತರಿಸಲಾಯಿತು. ಈ ಪುಸ್ತಕದಲ್ಲಿನ ಒಂದಂಶವನ್ನು ಎತ್ತಿಕೊಂಡು ಪ್ರಧಾನಮಂತ್ರಿ ಇಂದಿರಾಗಾಂಧಿಯವರು, `ವಾಜಪೇಯಿಯವರೇ ಈ ಅಂಶದ ಅರ್ಥವನ್ನು ತಾವು ಅರ್ಥೈಸಿರಿ' ಎಂದು ಹೇಳಿದರು.</p>
<p>ವಾಜಪೇಯಿಯವರು ಹೇಳಿದರು, 'ಇದರ ನಿಜವಾದ ಅರ್ಥವನ್ನು ತಿಳಿಯಬೇಕಾದರೆ ಪೂಜನೀಯ ಗುರೂಜಿಯವರನ್ನು ಇಲ್ಲಿಗೆ ಕರೆಯಿರಿ.' ಶ್ರೀಮತಿ ಇಂದಿರಾಗಾಂಧಿಯವರು 'ಇದರಲ್ಲಿ ಬರೆದಿರುವುದರಲ್ಲಿ ಭಿನ್ನಾಭಿಪ್ರಾಯವಿದೆಯೆಂದು ಅರ್ಥವೇ?' ಎಂದು ಕೇಳಿದರು. ಅದಕ್ಕೆ ವಾಜಪೇಯಿಯವರು 'ಇಲ್ಲ. ಇದರಲ್ಲಿ ಯಾವುದೇ ಭಿನ್ನಾಭಿಪ್ರಾಯವಿಲ್ಲ. ಆದರೆ ನಾನು ಸಂಪೂರ್ಣವಾಗಿ ವ್ಯಾಖ್ಯೆ ಮಾಡಲಾರೆ. ಸ್ವಲ್ಪವಾದರೂ ಕೊರತೆ ಕಂಡೇ ಕಾಣುತ್ತದೆ. ಎಷ್ಟೊಂದು ಹಿರಿಯ ನಾಯಕರೆಲ್ಲ ಇಲ್ಲಿ ಕುಳಿತಿದ್ದಾರೆ. ಕೊರತೆ ಕಾಣಿಸಿದರೆ ಸರಿಯಿರುವುದಿಲ್ಲ. ಅವರನ್ನು ಕರೆಸಿರಿ' ಎಂದರು.</p>
<p>ಪ್ರಧಾನಿಗಳು ಹೇಳಿದರು, 'ಅವರನ್ನು ಕರೆಸುವುದು ಸ್ವಲ್ಪ ಕಷ್ಟವೇ. ಇದರ ಅರ್ಥ ತಾವೇ ಹೇಳಿ. ಹಿಂದೂಸ್ತಾನದಲ್ಲಿ ಮುಸಲ್ಮಾನರಿಗೆ ಜಾಗವಿಲ್ಲ ಎಂಬುದೇ ಇದರರ್ಥವಲ್ಲವೇ?'</p>
<p>ವಾಜಪೇಯಿಯವರು ಹೇಳಿದರು, 'ಅದೆಲ್ಲಿ ಬರೆದಿದೆ ಇಲ್ಲಿ?'</p>
<p>ಶ್ರೀಮತಿ ಇಂದಿರಾಗಾಂಧಿಯವರು ನುಡಿದರು, 'ರಾಷ್ಟ್ರಜೀವನದ ಮುಖ್ಯವಾಹಿನಿಯಲ್ಲಿ ಮುಸಲ್ಮಾನರು ತಮ್ಮನ್ನು ತಾವು ವಿಲೀನಗೊಳಿಸಿಕೊಳ್ಳಬೇಕು ಎಂದು ಬರೆದಿದೆಯಲ್ಲ.'</p>
<p>ವಾಜಪೇಯಿಯವರು ನುಡಿದರು, 'ಸರಿಯಾಗಿಯೇ ಬರೆಯಲಾಗಿದೆ.'</p>
<p>ಶ್ರೀಮತಿ ಇಂದಿರಾಗಾಂಧಿಯವರು ನುಡಿದರು, 'ರಾಷ್ಟ್ರಜೀವನದ ಮುಖ್ಯವಾಹಿನಿ ಯಾವುದು?'</p>
<p>ವಾಜಪೇಯಿಯವರು ನುಡಿದರು, 'ಒಂದು ವೇಳೆ ಇದೇ ಭಿನ್ನಾಭಿಪ್ರಾಯವಿದ್ದರೆ ಯಾವುದೇ ಭೇಟಿಯು ಪ್ರಯೋಜನವಾಗುವುದಿಲ್ಲ.'</p>
<p>1991ರಲ್ಲಿ ಚುನಾವಣೆಯ ಸಮಯದಲ್ಲಿ ಮಾಜಿ ಪ್ರಧಾನಮಂತ್ರಿ ರಾಜೀವಗಾಂಧಿಯವರ ಹತ್ಯೆಯಾಯಿತು. ಈ ಚುನಾವಣೆಗಳಲ್ಲಿ ಕಾಂಗ್ರೆಸ್ಸಿಗೆ ಸ್ಪಷ್ಟವಾದ ಬಹುಮತ ಸಿಗಲಿಲ್ಲ. ಆದರೆ ಎಲ್ಲಕ್ಕಿಂತ ದೊಡ್ಡ ಪಕ್ಷವಾಗಿ ಹೊರ ಹೊಮ್ಮಿತು. ಬಿಜೆಪಿಗೆ ಪ್ರಮುಖವಾದ ಪ್ರತಿಪಕ್ಷವಾಗುವ ಅವಕಾಶ ಒದಗಿತು. ಸಂನ್ಯಾಸತ್ವದ ಕಡೆ ಜಾರುತ್ತ ಜಾರುತ್ತ ನರಸಿಂಹರಾವ್‍ರವರು ಪ್ರಧಾನಮಂತ್ರಿಯಾಗಿ ಬಿಟ್ಟರು. ಆದರೆ ಬಿಜೆಪಿಯ ಉನ್ನತ ನಾಯಕರಾದ ವಾಜಪೇಯಿಯವರಿಗೆ ಪ್ರತಿಪಕ್ಷದ ನಾಯಕತ್ವದ ಕುರ್ಚಿ ಸಿಗಲಿಲ್ಲ. ಕಾರಣ ಸಂಘ ಪರಿವಾರ.</p>
<p>ರಾಮಮಂದಿರದ ಆಂದೋಲನದ ಕಾರಣದಿಂದ ಈಗ ಆಡ್ವಾಣಿಯವರೇ ಬಹಳ ಮುಖ್ಯರಾದ ವ್ಯಕ್ತಿ ಮತ್ತು ಎಲ್ಲರಿಗಿಂತ ಜನಪ್ರಿಯ ನಾಯಕ ಎಂಬ ಭಾವನೆ ಸಂಘಪರಿವಾರಕ್ಕೆ ಬಂತು. ವಾಜಪೇಯಿ ಹಾಗೂ ಆಡ್ವಾಣಿಯವರ ನಡುವಿನ ಆಂತರಿಕ ವೈಷಮ್ಯವೇ ಇದಕ್ಕೆ ಕಾರಣ ಮತ್ತು ಆಗಲೇ ವಾಜಪೇಯಿ ಹಾಗೂ ಗೋವಿಂದಾಚಾರ್ಯರ ನಡುವೆ ಒಡಕಿನ ಬೀಜ ಬಿದ್ದಿತು ಎಂದು ಕೆಲವರು ನಂಬಿದ್ದಾರೆ.</p>
<p>ಆಗ ಮುರಳಿಮನೋಹರ ಜೋಷಿಯವರು ಬಿಜೆಪಿಯ ಅಧ್ಯಕ್ಷರಾಗಿದ್ದರು. ಸ್ವತಃ ಆಡ್ವಾಣಿಯವರು ಕೂಡ ಆಗ ಪ್ರತಿಪಕ್ಷದ ನಾಯಕ ವಾಜಪೇಯಿಯವರೇ ಆಗಲಿ ಇಲ್ಲದಿದ್ದರೆ ಅವರು ಕೇವಲ ಸಂಸದರಾಗಿ ಉಳಿದುಬಿಡುತ್ತಾರೆ ಎಂದು ಬಯಸಿದ್ದರು ಎಂದು ಗೋವಿಂದಾಚಾರ್ಯ ಹೇಳುತ್ತಾರೆ. ಪ್ರತಿಪಕ್ಷದ ನಾಯಕತ್ವಕ್ಕೆ ತನ್ನದೇ ಆದ ಅರ್ಹತೆ ಇದೆ. ಅದು ವಾಜಪೇಯಿಯವರ ವ್ಯಕ್ತಿತ್ವವನ್ನು ಹೋಲುತ್ತದೆ. ಆದರೆ ಆಡ್ವಾಣಿಯವರೇ ಲೋಕಸಭೆಯ ಪ್ರತಿಪಕ್ಷದ ನಾಯಕರಾಗಬೇಕು ಎಂದು ಸಂಘಪರಿವಾರವು ತೀವ್ರವಾದ ಒತ್ತಡ ಹೇರಿತು.</p>
<p>'ವಾಜಪೇಯಿಯವರೇ ಪ್ರತಿಪಕ್ಷದ ನಾಯಕನಾಗಿರಲಿ, ನಾನು ಪಾರ್ಟಿ ನೋಡಿಕೊಳ್ಳುತ್ತೇನೆ. ಸಂಸತ್ತಿನ ಜವಾಬ್ದಾರಿ ವಾಜಪೇಯಿಯವರ ಹತ್ತಿರವೇ ಇರಲಿ' ಎಂದು ಪತ್ರ ಬರೆದು ಆಡ್ವಾಣಿಯವರು ಗೋವಿಂದಾಚಾರ್ಯರ ಕೈಯಲ್ಲಿ ಕೊಟ್ಟು ದೆಹಲಿಯ ಝಂಡೇವಾಲಾನ್‍ನಲ್ಲಿರುವ ಸಂಘದ ಕಾರ್ಯಾಲಯಕ್ಕೆ ಕಳುಹಿಸಿದರು. ರಜ್ಜೂಭೈಯಾರವರು ಗದರಿ ಹೇಳಿದರು, 'ಈಗಾಗಲೇ ತೀರ್ಮಾನಿಸಲಾಗಿದೆ. ಮತ್ತೆ ಈ ವಿಷಯದ ಬಗ್ಗೆ ಸಲಹೆಗಳು ಬೇಡ.' ಇದನ್ನು ಕೇಳಿದ ಆಡ್ವಾಣಿಯವರು ಹಣೆಚಚ್ಚಿಕೊಂಡರು. ಈ ಜನಗಳಿಗೆ ಅದು ಏಕೆ ಅರ್ಥವಾಗುವುದಿಲ್ಲವೋ.... ಏನೋ.... ಎಂದು ಪೇಚಾಡಿದರು. ಆಗಿನಿಂದ ವಾಜಪೇಯಿಯವರಿಗೆ ಇದಕ್ಕೆಲ್ಲ ಗೋವಿಂದಾಚಾರ್ಯರೇ ಕಾರಣವೆಂದು ಅನ್ನಿಸಿತು. ಗೋವಿಂದಾಚಾರ್ಯರು ಆಡ್ವಾಣಿಯವರಿಗೆ ಹತ್ತಿರವಾಗಿದ್ದುದು, ಹಾಗೂ ಅವರೇ ತಾನೇ ರಜ್ಜುಭೈಯಾರವರನ್ನು ಭೇಟಿ ಮಾಡಿದ್ದುದು? ಆದರೆ ಗೋವಿಂದಾಚಾರ್ಯರು ಏನು ಹೇಳುತ್ತಾರೆಂದರೆ, 'ನನ್ನದು ಕೇವಲ ಸಂದೇಶವಾಹಕನ ಕೆಲಸ ಅಷ್ಟೆ. ಅದೂ ಅಲ್ಲದೆ ಆಡ್ವಾಣಿಯವರು ವಾಜಪೇಯಿಯವರ ಪರವಾಗೇ ಇದ್ದಾರೆ ಎಂಬ ಸಂದೇಶ ಹೊತ್ತು ಸಾಗಿದ್ದೆ ನಾನು.'</p>
<p>ವಾಜಪೇಯಿ ಹಾಗೂ ಆಡ್ವಾಣಿಯವರ ನಡುವೆ ಸ್ನೇಹ ಹಳಸಿತ್ತೋ ಇಲ್ಲವೋ ಗೊತ್ತಿಲ್ಲ. ಆದರೆ ಮುರಳಿ ಮನೋಹರ ಜೋಷಿ ಹಾಗೂ ಆಡ್ವಾಣಿಯವರ ಮಧ್ಯೆ ಸಂಬಂಧ ಹಳಸಿತ್ತು. ತಾವು ಅಧ್ಯಕ್ಷರಾಗುತ್ತಿದ್ದಂತೆಯೇ ಜೋಷಿಯವರು ಎಲ್ಲಾ ರಾಜ್ಯಗಳಲ್ಲಿನ ಆಡ್ವಾಣಿಯವರ ಹಿಂಬಾಲಕರನ್ನು ತೆಗೆದುಹಾಕಿ ತಮಗೆ ಇಷ್ಟವಾದವರಿಗೆ, ತಮ್ಮ ಹಿಂಬಾಲಕರಿಗೆ ಆ ಜವಾಬ್ದಾರಿಗಳನ್ನು ನೀಡಿದರು. ಎಲ್ಲರಿಗಿಂತ ಹೆಚ್ಚು ಪ್ರಭಾವಶಾಲಿ ಮುಖ್ಯ ಕಾರ್ಯದರ್ಶಿಯಾದ ಗೋವಿಂದಾಚಾರ್ಯರನ್ನು ಎತ್ತಂಗಡಿ ಮಾಡಿದರು. ಅವರಿಗೆ ತಮಿಳುನಾಡಿನ ಜವಾಬ್ದಾರಿಕೊಟ್ಟರು. ಚೆನ್ನೈನಲ್ಲಿ ಉಳಿಯಲು ಆದೇಶಿಸಿದರು.</p>
<p>ಇದೇ ಸಂದರ್ಭದಲ್ಲಿ 1992ರಲ್ಲಿ ಮತ್ತೊಂದು ಸ್ಫೋಟಕ ಘಟನೆ ನಡೆಯಿತು. ಪಾರ್ಟಿಯಲ್ಲಿ ಗೋವಿಂದಾಚಾರ್ಯರ ಹಾಗೂ ಮಹಿಳಾ ನಾಯಕಿಯೊಬ್ಬರ ನಡುವಿನ ಸಂಬಂಧದ ಸುದ್ದಿ ಅದು. ಇದರ ಬಗ್ಗೆಯೂ ತುಂಬಾ ಗದ್ದಲವೆದ್ದಿತ್ತು. ಇದರ ನಡುವೆಯೇ ಗುಜರಾತಿನಲ್ಲಿ ಬಿಜೆಪಿಯ ಕೇಂದ್ರೀಯ ಸಮಿತಿಯ ಸಭೆ ನಡೆಯಿತು. ಸಭೆಯಲ್ಲಿ ಭಾಗವಹಿಸಲು ಗೋವಿಂದಾಚಾರ್ಯರು ಕೂಡಾ ಹೋಗಿದ್ದರು. ವೇದಿಕೆಯಲ್ಲಿ ಜೋಷಿಯವರ ಅಧ್ಯಕ್ಷೀಯ ಭಾಷಣ ಮುಗಿಯಿತು. ಮಹಾರಾಷ್ಟ್ರದ ಬಿಜೆಪಿಯ ಹಿರಿಯ ನಾಯಕರಾದ ರಾಮ್‍ನಾಯಕರು ಎದ್ದು ನಿಂತರು. ಮೈಕ್ ಮುಂದೆ ಬಂದು ನುಡಿದರು, 'ಅಧ್ಯಕ್ಷರೇ ನಮ್ಮ ಪ್ರಧಾನ ಕಾರ್ಯದರ್ಶಿಗಳು ಹಾಗೂ ಮಹಿಳಾ ನಾಯಕಿಯೊಬ್ಬರ ಸಂಬಂಧದ ಬಗ್ಗೆ ಚರ್ಚೆ ನಡೆದಿದೆ. ನಿಜವಾದ ಸ್ಥಿತಿ ಏನು? ಇದು ಸ್ಪಷ್ಟವಾಗಬೇಕಿದೆ.' ಕೂಡಲೇ ಆಡ್ವಾಣಿಯವರು ಎದ್ದು ನಿಂತು ರಾಮ್‍ನಾಯಕರ ಕೈಲಿದ್ದ ಮೈಕು ಪಡೆದು, 'ಗೋವಿಂದಾಚಾರ್ಯರು ಮದ್ರಾಸಿನಲ್ಲಿ ಇರುತ್ತಾರೆ. ತಮಿಳುನಾಡಿನ ಜವಾಬ್ದಾರಿ ನೋಡಿಕೊಳ್ಳುತ್ತಾರೆ. ಆದ್ದರಿಂದ ಈ ವಿಷಯದ ಬಗ್ಗೆ ಚರ್ಚೆ ಬೇಡ' ಎಂದರು. ಆಗ ಆಡ್ವಾಣಿಯವರನ್ನು ಮಧ್ಯದಲ್ಲಿ ತಡೆದು ವಾಜಪೇಯಿ, 'ಇಲ್ಲ ಆಡ್ವಾಣಿಯವರೇ ಕೇವಲ ಸ್ಥಾನ ಪಲ್ಲಟದಿಂದ ಕೆಲಸವಾಗುವುದಿಲ್ಲ. ಸಂಘಟನೆಯ ಹೆಸರಿಗೆ ಮತ್ತು ಅದರ ಶೋಭೆಗೆ ಧಕ್ಕೆಯಾಗುತ್ತದೆ. ಇಲ್ಲಿರುವವರಲ್ಲಿ ಕೆಲವರು, ಉಳಿದ ಕೆಲವರನ್ನು ಮೇಲಾಗಿಯೂ ಹಾಗೂ ಕೆಲವರನ್ನು ಕೀಳಾಗಿಯೂ ಕಾಣುವ ಕೆಲಸದಲ್ಲಿ ಮಗ್ನರಾಗಿದ್ದಾರೆ' ಎಂದು ನುಡಿದರು. ಆಗ ಗೋವಿಂದಾಚಾರ್ಯರೂ ಸಹ ಕೈ ಮೇಲೆತ್ತಿ ನಾನೂ ಸ್ವಲ್ಪ ಮಾತಾಡಬೇಕಿದೆ ಎಂದರು. ಆಗ ಆಡ್ವಾಣಿಯವರು ತಾವೇನೂ ಮಾತಾಡಬೇಕಿಲ್ಲ ಕೂತುಕೊಳ್ಳಿ ಕೂತುಕೊಳ್ಳಿ ಎಂದು ನುಡಿದರು.</p>
<p>ಕೂತುಕೊಳ್ಳುತ್ತಿರುವಾಗಲೇ ಗೋವಿಂದಾಚಾರ್ಯರು, 'ವಾಜಪೇಯಿಯವರು ಹೇಳಿದರಲ್ಲ ಅದು ತಪ್ಪು' ಎಂದು ಹೇಳುತ್ತಾ ಕೂತುಕೊಂಡರು. ವಾತಾವರಣ ಬಿಸಿಯಾಗುತ್ತಿರುವುದನ್ನು ನೋಡಿದ ಅಧ್ಯಕ್ಷರಾದ ಜೋಷಿಯವರು ಸಭೆಗೆ ಅರ್ಧಗಂಟೆಯ ಬ್ರೇಕ್ ಘೋಷಿಸಿದರು. 'ಈಗ ಹೊರಗೆ ಹೋಗುವುದು ಬೇಡ. ಮೀಡಿಯಾಗಳೆಲ್ಲ ಇವೆ. ಮುಗಿಬೀಳುತ್ತಾರೆ' ಎಂದು ದೇವರಾಜ ಆಪ್ಟೆಯವರು ಗೋವಿಂದಾಚಾರ್ಯರಿಗೆ ಹೇಳಿದರು. ಅನೇಕ ವರ್ಷಗಳ ನಂತರ ಗೋವಿಂದಾಚಾರ್ಯರು, 'ನಾನು ಉಮಾ ಭಾರತಿಯವರನ್ನು ಪ್ರೇಮಿಸುತ್ತಿದ್ದೆ. ಅವರನ್ನೇ ಮದುವೆಯಾಗಲು ಬಯಸಿದ್ದೆ. ಆದರೆ ಉಮಾ ಒಪ್ಪಲಿಲ್ಲ. ಸಂಘದ ಪದಾಧಿಕಾರಿಗಳು ಇದನ್ನು ಒಪ್ಪಲಿಲ್ಲ' ಎಂದು ಹೇಳಿದರು. ಈ ವಿಷಯವಾಗಿ ಗೋವಿಂದಾಚಾರ್ಯರು ಆಡ್ವಾಣಿಯವರೊಡನೆ ಹಾಗೂ ಸಂಘದ ಪ್ರಮುಖರಾದ ಬಾವೂರಾವ್ ದೇವರಸರೊಡನೆ ಮಾತಾಡಿದ್ದರು. ಇದರಿಂದ ಇಬ್ಬರೂ ರಾಜಕೀಯ ನಾಯಕರ ಸಾರ್ವಜನಿಕ ಜೀವನದ ಮೇಲೆ ತುಂಬಾ ಪ್ರಭಾವ ಬೀರುತ್ತದೆ ಎಂದು ಆಡ್ವಾಣಿಯವರು ಸಲಹೆ ನೀಡಿದ್ದರು. ಇದಾದ ನಂತರ 1992ರ ನವೆಂಬರ್ 17ರಂದು ಉಮಾ ಭಾರತಿಯವರು ಸನ್ಯಾಸತ್ವ ಸ್ವೀಕರಿಸಿದರು. ಆಗ ಗೋವಿಂದಾಚಾರ್ಯರು ಅವರ ಪಾದಮುಟ್ಟಿ ಅವರನ್ನು ತಮ್ಮ ಗುರುವಾಗಿ ಸ್ವೀಕರಿಸಿದರು.</p>
<p>1997ರಲ್ಲಿ ಮುಖವಾಡದ ವಿವಾದವೆದ್ದಿತು. ಪಾರ್ಟಿಯ ಅತ್ಯಂತ ಶಕ್ತಿಯುತ ಸಂಘಟನಾ ಪ್ರಧಾನ ಕಾರ್ಯದರ್ಶಿ ಎಂದು ಕರೆಸಿಕೊಂಡ ಗೋವಿಂದಾಚಾರ್ಯರು ವಿದಾಯ ಹೇಳಬೇಕಾಗಿ ಬಂತು. ಸಾಮಾನ್ಯವಾಗಿ ವಿದೇಶೀ ರಾಯಭಾರಿ ಹಾಗೂ ವಿದೇಶದ ನಾಯಕರುಗಳು ಮುಖ್ಯವಾದ ರಾಜಕೀಯ ಪಕ್ಷಗಳ ಪ್ರಮುಖ ನಾಯಕರುಗಳನ್ನು ಭೇಟಿ ಮಾಡುತ್ತಿರುತ್ತಾರೆ. ರಾಜಕೀಯ ಪಾರ್ಟಿಗಳ ಅಭಿಪ್ರಾಯ, ಅವರ ಶಕ್ತಿ, ಅವರ ಸಾಧ್ಯತೆಗಳು, ಪಾರ್ಟಿಗಳ ಅಜೆಂಡಾ, ಅವುಗಳ ವಿದೇಶೀ ನೀತಿ ಇತ್ಯಾದಿ ವಿಷಯಗಳನ್ನು ವಿದೇಶೀ ರಾಯಭಾರಿಗಳು ತಮ್ಮ ತಮ್ಮ ದೇಶಕ್ಕೆ ರಿಪೋರ್ಟ್ ಮಾಡಬೇಕಾಗಿರುತ್ತದೆ. 1997ರ ಸೆಪ್ಟೆಂಬರ್ 16ರಂದು ಇಂಥದೇ ಒಂದು ಭೇಟಿಯಿತ್ತು. ಬ್ರಿಟಿಷ್ ಹೈಕಮೀಷನ್‍ನಿಂದ ಇಬ್ಬರು ಸಂಘಟನಾ ಕಾರ್ಯದರ್ಶಿಯಾದ ಗೋವಿಂದಾಚಾರ್ಯರನ್ನು ಭೇಟಿ ಮಾಡಿದರು. ರಾಮಮಂದಿರ ನಿರ್ಮಾಣದಂತಹ ವಿವಾದಾತ್ಮಕ ವಿಷಯವನ್ನೊಳಗೊಂಡಂತೆ ವಸಾಹತುಶಾಹಿ ಕಂಪನಿಗಳ, ವಿದೇಶೀ ನೀತಿಯ ಬಗ್ಗೆ ಹಾಗೂ ಇತರೆ ವಿಷಯಗಳ ಬಗ್ಗೆ ಸುದೀರ್ಘ ಚರ್ಚೆಯಾಯಿತು. ಪಾರ್ಟಿಯ ಮುಂದಿನ ಅಧ್ಯಕ್ಷರು ಯಾರಾಗಬಹುದು ಎಂದೂ ಕೂಡ ಕೇಳಲಾಯಿತು. ಗೋವಿಂದಾಚಾರ್ಯರು ಹತ್ತು ಮಂದಿ ಅಪೇಕ್ಷಿತರ ಹೆಸರುಗಳ ಪಟ್ಟಿ ಕೊಟ್ಟರು. ಅದರಲ್ಲಿ ವಾಜಪೇಯಿಯವರ ಹೆಸರಿರಲಿಲ್ಲ.</p>
<p>ಪ್ರತಿನಿಧಿ ಮಂಡಳಿಯು ಕೇಳಿತು, 'ಈ ಲೀಸ್ಟ್‍ನಲ್ಲಿ ವಾಜಪೇಯಿಯವರ ಹೆಸರೇಕೆ ಇಲ್ಲ?'</p>
<p>ಗೋವಿಂದಾಚಾರ್ಯ, 'ಅವರು ನಮ್ಮ ಪಿಎಂ ಸ್ಥಾನದ ಉಮೇದುವಾರರಾಗಿದ್ದಾರೆ. ಅಲ್ಲದೆ ಎಲ್ಲಕ್ಕಿಂತ ಮುಖ್ಯವಾಗಿ ಅತ್ಯಂತ ಜನಪ್ರಿಯರು.' ಅಲ್ಲಿಗೆ ಸಭೆ ಮುಕ್ತಾಯವಾಯಿತು.</p>
<p>ಸುಮಾರು ಮೂರು ವಾರಗಳ ನಂತರ ಅಂದರೆ 1997ರ ಅಕ್ಟೋಬರ್ 6ರಂದು ಒಮ್ಮೆಗೇ ಹನ್ನೊಂದು ಹಿಂದಿ ಹಾಗೂ ಇಂಗ್ಲಿಷ್ ಪತ್ರಿಕೆಗಳಲ್ಲಿ ಸಂಘದ ವಿಚಾರವಾದಿಗಳಾದ ಭಾನು ಪ್ರತಾಪ್ ಶುಕ್ಲರ ಸಿಂಡಿಕೇಟ್ ಲೇಖನ ಪ್ರಕಟವಾಯಿತು. ಶೀರ್ಷಿಕೆ ಏನಿತ್ತೆಂದರೆ, 'ವಾಜಪೇಯಿ ಮುಖವಾಡವಾಗಿದ್ದಾರೆ- ಗೋವಿಂದಾಚಾರ್ಯ.'</p>
<p>ಲೇಖನದಲ್ಲಿ ಗೋವಿಂದಾಚಾರ್ಯ ಹಾಗೂ ಬ್ರಿಟಿಷ್ ಹೈಕಮೀಷನರ್‍ರ ಭೇಟಿಯನ್ನು ಉಲ್ಲೇಖಿಸಲಾಗಿತ್ತು. ಈ ಭೇಟಿಯಲ್ಲಿ ಗೋವಿಂದಾಚಾರ್ಯರು ವಾಜಪೇಯಿಯವರನ್ನು ‘ಮುಖವಾಡ’ ಎಂದು ಕರೆದಿದ್ದರು. ವಾಜಪೇಯಿಯವರಂಥ ನಾಯಕರ ಬಗ್ಗೆ ಹೀಗೆ ಮಾತಾಡುವುದು ಅಂದರೇನು? ಪಾರ್ಟಿಯ ಶಿಸ್ತು ಏನಾಯಿತು? ಎಂಬ ಪ್ರಶ್ನೆಗಳು ಮೂಡಿದವು. ಆಡ್ವಾಣಿಯವರು ಫೋನಿನಲ್ಲಿ ಗೋವಿಂದಾಚಾರ್ಯರಿಗೆ ಕೇಳಿಯೇ ಬಿಟ್ಟರು. ಆ ರೀತಿ ನಾನು ಹೇಳೇ ಇಲ್ಲ ಎಂದು ಗೋವಿಂದಾಚಾರ್ಯರು ಆಡ್ವಾಣಿಯವರಿಗೆ ಹೇಳಿದರು. ಮತ್ತೆ ಕೂಡಲೇ ಇದನ್ನು ಖಂಡಿಸಿರಿ ಎಂದು ಆಡ್ವಾಣಿ ಗೋವಿಂದಾಚಾರ್ಯರಿಗೆ ಸೂಚಿಸಿದರು. ಖಂಡನಾ ಪತ್ರ ಕಳುಹಿಸಲಾಯಿತು. ಸಂಜೆ ನಾಲ್ಕು ಗಂಟೆಗೆ ಬ್ರಿಟಿಷ್ ಹೈಕಮೀಷನ್‍ನಿಂದ ಫೋನಿನಲ್ಲಿ `ಆ ರೀತಿ ಮಾತುಕತೆ ಆಗಿಲ್ಲ ಎಂದರೆ ಅದು ಹೇಗೆ ಪ್ರಕಟವಾಯಿತು?' ಎಂದು ಪ್ರಶ್ನಿಸಲಾಯಿತು. ತಾವು ಇದರ ಬಗ್ಗೆ ಒಂದು ಖಂಡನಾ ಪತ್ರ ಕಳುಹಿಸಿ ಎಂದು ಗೋವಿಂದಾಚಾರ್ಯ ಹೇಳಿದರು. ಸಂಜೆ 6 ಗಂಟೆಗೆ ಹೈ ಕಮೀಷನ್‍ನಿಂದ ಖಂಡನೆ ಮಾಡಿದ ಪತ್ರ ಕಳುಹಿಸಲಾಯಿತು. ಮಾರನೇ ದಿನ ಎಲ್ಲಾ ಪತ್ರಿಕೆಗಳಲ್ಲಿ ಇಬ್ಬರ ಖಂಡನೆ ಪ್ರಕಟವಾಯಿತು.</p>
<p>`ಯಾರೋ ಒಬ್ಬ ಹಿರಿಯ ನಾಯಕರು ಗೋವಿಂದಾಚಾರ್ಯರ ಡೈರಿಯಿಂದ ಕೆಲವು ಪುಟಗಳ ಫೋಟೋ ಕಾಪಿ ತೆಗೆದುಕೊಂಡು ಅದನ್ನು ಆಲೋಕ ಮೆಹ್ತಾರಿಗೆ ನೀಡಿದರು. ಆಲೋಕ ಮೆಹ್ತಾರು ತಮ್ಮ ಪತ್ರಿಕೆಯಲ್ಲಿ ಡೈರಿಯ ಆ ಪುಟಗಳನ್ನು ಪ್ರಕಟಿಸಿದರು. ಇದರಿಂದ ಕೋಲಾಹಲವಾಯಿತು. ನನ್ನ ಡೈರಿಯಿಂದ ಪುಟಗಳ ಫೋಟೋ ಕಾಪಿ ಯಾರು ಮಾಡಿದರು? ಎಂದು ಗೋವಿಂದಾಚಾರ್ಯರಿಗೆ ಗೊತ್ತಿತ್ತು. ರೈಲು ಪ್ರಯಾಣದಲ್ಲಿ ಅವರು ಆ ಡೈರಿಯ ಪುಟಗಳನ್ನು ಬರೆದಿದ್ದರು. ಆ ದಿನ ಪ್ರಯಾಣ ಮಾಡುವಾಗ ನನ್ನ ಜೊತೆ ಯಾರಿದ್ದರು ಎಂದು ಗೋವಿಂದಾಚಾರ್ಯರಿಗೆ ಗೊತ್ತಿತ್ತು. ಮಾರನೇ ದಿನ ಸಾಕಷ್ಟು ಪತ್ರಿಕೆಗಳು ಇದನ್ನು ಖಂಡಿಸಿದವು.' ಎಂದು ‘ಹಿಂದೂಸ್ಥಾನ್’ ಪತ್ರಿಕೆಯ ಸಂಪಾದಕರಾದ ಆಲೋಕ್ ಮೆಹ್ತಾ ನನಗೆ ಹೇಳಿದರು.</p>
<p>ಬಹುಶಃ ಮಾತು ಅಲ್ಲಿಗೇ ನಿಂತು ಹೋಯಿತು ಎಂದುಕೊಳ್ಳುವಷ್ಟರಲ್ಲಿ ಅಕ್ಟೋಬರ್ 10ನೇ ತಾರೀಖಿನಂದು ‘ಟೈಮ್ಸ್ ಆಫ್ ಇಂಡಿಯಾ’ದಲ್ಲಿ ಮತ್ತೆ ಅದೇ ಸುದ್ದಿ ಪ್ರಕಟವಾಯಿತು. ಅಂದೇ ವಾಜಪೇಯಿ ವಿದೇಶದಿಂದ ಬಂದಿದ್ದರು. ಕೂಡಲೇ ಅವರು ಸಂಘದ ಪ್ರಮುಖರಾದ ಕು.ಸಿ. ಸುದರ್ಶನ್‍ರಿಗೆ ಫೋನು ಮಾಡಿ ತಮ್ಮ ಅಸಮಾಧಾನ ವ್ಯಕ್ತಪಡಿಸಿದರು. ಸುದರ್ಶನರು ಗೋವಿಂದಾಚಾರ್ಯರಿಗೆ ಫೋನು ಮಾಡಿ ವಿಷಯವನ್ನೆಲ್ಲ ತಿಳಿಸಿ ನೀವು ಅಂದು ಮಾತಾಡಿದ ಎಲ್ಲ ಮಾತುಗಳ ಟೇಪು ವಾಜಪೇಯಿಯವರ ಹತ್ತಿರ ಇದೆಯಂತೆ. ಅದರಲ್ಲಿ ಎಲ್ಲ ರೆಕಾರ್ಡಿಂಗ್ ಆಗಿದೆಯಂತೆ. ಈಗ ಏನು ಹೇಳುತ್ತೀರಿ? ಎಂದರು. ಆಗ ಗೋವಿಂದಾಚಾರ್ಯರು `ಇನ್ನೂ ಒಳ್ಳೆಯದೇ ಅಲ್ಲವೇ? ನಾನು ಆ ರೀತಿ ಹೇಳೇ ಇಲ್ಲ ಎನ್ನುವುದು ಬಯಲಾಗುತ್ತಲ್ಲ!' ಎಂದು ಹೇಳಿದರು. ಅಸಲಿಗೆ ಆ ರೀತಿಯ ಯಾವ ಟೇಪೂ ಇರಲಿಲ್ಲ. ಆದರೆ ಗೋವಿಂದಾಚಾರ್ಯರ ಮೇಲಿನ ವಾಜಪೇಯಿಯವರ ಸಿಟ್ಟು ಹೆಚ್ಚಾಗುತ್ತಲೇ ಹೋಯಿತು.</p>
<p>ಗೋವಿಂದಾಚಾರ್ಯರು ಮತ್ತೆ ಚೆನ್ನೈಗೆ ಹೊರಟು ಹೋದರು. ಇದಾದ ನಂತರ ಅವರು ಅಧ್ಯಯನ ಮಾಡುವುದಕ್ಕೋಸ್ಕರ ಹೋಗಬೇಕೆಂದು ಬಯಸುತ್ತಿದ್ದರು. ಅಷ್ಟು ಹೊತ್ತಿಗೆ ಬಂಗಾರು ಲಕ್ಷ್ಮಣ ಅಧ್ಯಕ್ಷರಾಗಿದ್ದರು. 2000ದ ವರ್ಷದ ಮಾತು. 2000ದ ಜುಲೈ 30ರಂದು ಸಂಘದ ಹಿರಿಯ ನೇತಾರರಾದ ಮದನ್‍ದಾಸ್ ದೇವಿಯವರು ಬಂಗಾರು ಲಕ್ಷ್ಮಣರಿಗೆ ಫೋನ್ ಮಾಡಿ, 'ವಾಜಪೇಯಿಯವರು ಗೋವಿಂದಾಚಾರ್ಯರನ್ನು ಮತ್ತೆ ಸಂಘಕ್ಕೆ ವಾಪಸ್ಸು ಕರೆಸಿಕೊಳ್ಳಿ' ಎಂದರೆಂದು ಹೇಳಿದರು. ಇದಾದ ಅರ್ಧ ಗಂಟೆಯ ನಂತರ ದೆಹಲಿಯ ಸಂಘದ ಕಾರ್ಯಾಲಯದಲ್ಲಿ ಬಿಜೆಪಿಯ ಹಿರಿಯ ಪ್ರಮುಖ ನಾಯಕರಾದ ಕುಶಭಾವು ಠಾಕ್ರೆ, ಬಂಗಾರು ಲಕ್ಷ್ಮಣ ಮತ್ತು ಪ್ಯಾರೇಲಾಲ್ ಇವರುಗಳು ಸಂಘದ ನಾಯಕರಾದ ಮದನ್‍ದಾಸ್ ದೇವಿಯವರನ್ನು ಭೇಟಿ ಮಾಡಿದರು. 'ನನ್ನ ಮಾತನ್ನು ಕೇಳಲಿಲ್ಲವೆಂದರೆ ನಾನು ಪ್ರಧಾನಮಂತ್ರಿ ಸ್ಥಾನಕ್ಕೆ ರಾಜೀನಾಮೆ ಕೊಟ್ಟು ಬಿಡುತ್ತೇನೆ ಎಂದು ವಾಜಪೇಯಿ ಹೇಳುತ್ತ್ತಿದ್ದಾರೆ' ಎಂದು ದೇವಿಯವರು ಹೇಳಿದರು. ಈ ಸುದ್ದಿಯನ್ನು ಗೋವಿಂದಾಚಾರ್ಯರಿಗೆ ಹೇಳಿದಾಗ ಅವರು, 'ತುಂಬಾ ದಿನಗಳಿಂದ ನನಗೆ ಅಧ್ಯಯನಕ್ಕೆ ಸಮಯ ಕೊಡಿ ಎಂದು ಕೇಳುತ್ತಿದ್ದೇನೆ. ಆದ್ದರಿಂದ ನನಗೆ ನಿವೃತ್ತಿ ಕೊಟ್ಟುಬಿಡಿ. ಇದರಿಂದ ಎರಡೂ ಕಡೆಯೂ ಮಾತು ನಡೆಸಿದಂತಾಗುವುದು. ವಾಜಪೇಯಿಯವರು ಬಹಳ ದೊಡ್ಡ ನಾಯಕರು. ನಮ್ಮ ಮಾತನ್ನು ಸ್ವಲ್ಪ ಕೇಳಿರಿ. ಹಾಗೆಯೇ ನಾನು ರಾಜಕೀಯದಲ್ಲೂ ಇರಬಯಸುವುದಿಲ್ಲ' ಎಂದು ಹೇಳಿದರು. ಇಂಥದೇ ಮತ್ತೊಂದು ಘಟನೆ ನಡೆದಾಗ ವಾಜಪೇಯಿಯವರು, 'ರಾಜಕೀಯದಿಂದ ದೂರ ಸರಿಯುವ ಮಾತನ್ನು ತುಂಬಾ ಜನ ಆಡುತ್ತಾರೆ. ಆದರೆ ಯಾರೂ ಹಾಗೆ ಮಾಡುವುದಿಲ್ಲ' ಎಂದು ಹೇಳಿದರು.</p>
<p>ಪಾರ್ಟಿಯ ಹಿರಿಯ ನಾಯಕರೊಬ್ಬರು ಹೇಳುತ್ತಾರೆ, 'ಬ್ರಿಟಿಷ್ ಹೈ ಕಮೀಷನರ್ ಹತ್ತಿರ ವಾಜಪೇಯಿಯವರನ್ನು ಮುಖವಾಡ ಎಂದು ಹೇಳಿದಾದ ಮೇಲೆ ಆ ಮಾತಿನ ಪ್ರಭಾವ ಸ್ವಲ್ಪ ಕಡಿಮೆಯಾಗತೊಡಗಿತ್ತು. ಅಷ್ಟರಲ್ಲಿ ಮತ್ತೊಂದು ಘಟನೆ ನಡೆದು ವಾಜಪೇಯಿಯವರು ಮತ್ತೂ ಸಿಟ್ಟಿನಿಂದ ಅಸಮಾಧಾನಕ್ಕೊಳಗಾದರು. ಅವರು ಅದನ್ನೇ ಒಂದು ಮುಖ್ಯ ವಿಷಯ ಮಾಡಿಕೊಂಡು ಬಿಟ್ಟರು. 2000ದಲ್ಲಿಯೇ ಮುಂಬಯಿಯಲ್ಲಿ ಸ್ವದೇಶಿ ಜಾಗರಣ ಮಂಚ್‍ನ ಅಧಿವೇಶನ ನಡೆಯುತ್ತಿತ್ತು. ಅದರಲ್ಲಿ ಹಿರಿಯ ಪತ್ರಕರ್ತರಾದ ರಾಮ್‍ಬಹಾದುರ್ ರಾಯ್‍ರವರು ಗೋವಿಂದಾಚಾರ್ಯರ ಸಮ್ಮುಖದಲ್ಲೇ ವಾಜಪೇಯಿಯವರಂಥ ಕೆಲಸಕ್ಕೆ ಬಾರದ ಪ್ರಧಾನಮಂತ್ರಿಯನ್ನು ನಾನು ನೋಡಲೇ ಇಲ್ಲ ಎಂದು ಹೇಳಿದರು. ಗೋವಿಂದಾಚಾರ್ಯರ ಕುಮ್ಮಕ್ಕಿನಿಂದಲೇ ಇಂಥ ಹೇಳಿಕೆಯನ್ನು ರಾಯ್ ಹೇಳಿರಬಹುದು ಎಂದು ಕೆಲವರು ವಾಜಪೇಯಿಯವರ ಕಿವಿಯಲ್ಲಿ ಊದಿದರು. ಗೋವಿಂದಾಚಾರ್ಯರ ಮೇಲಿದ್ದ ಸಿಟ್ಟು ಇನ್ನೂ ಜಾಸ್ತಿಯಾಯಿತು. ಆಗ ಕಾರ್ಯಕರ್ತರಲ್ಲಿ ಗೋವಿಂದಾಚಾರ್ಯರು ಹೆಚ್ಚು ಜನಪ್ರಿಯರಾಗಿದ್ದರು. ಪಾರ್ಟಿಯಲ್ಲಿ ಅವರ ಪ್ರಭಾವ ಜಾಸ್ತಿಯಾಗತೊಡಗಿತು. ಆದ್ದರಿಂದ ಆಡ್ವಾಣಿ, ವೆಂಕಯ್ಯನಾಯ್ಡು, ಪ್ರಮೋದ್ ಮಾಹಾಜನ್ ಹಾಗೂ ಸುಷ್ಮಾ ಸ್ವರಾಜರು ಗೋವಿಂದಾಚಾರ್ಯರನ್ನು ಪಾರ್ಟಿಯಿಂದ ದೂರವಿಡಲು ಬಯಸುತ್ತಿದ್ದರು. ಆರ್ಥಿಕ ವಿಷಯಗಳಲ್ಲಿ ಆಡ್ವಾಣಿ ಹಾಗೂ ಗೋವಿಂದಾಚಾರ್ಯರ ನಡುವೆ ಒಮ್ಮತವಿರಲಿಲ್ಲ. ಆದರೆ ಗೋವಿಂದಾಚಾರ್ಯರು ಸಂಘಕ್ಕೆ ತುಂಬಾ ಪ್ರೀತಿಪಾತ್ರರಾಗಿದ್ದರು. ಅಲ್ಲಿ ತನಕ ಗೋವಿಂದಾಚಾರ್ಯರು ಪಾರ್ಟಿಯ ಸಂಘಟನಾ ಕಾರ್ಯದರ್ಶಿಯಾಗಿದ್ದರು. ಎಲ್ಲಾ ನಾಯಕರುಗಳಿಗೆ ಗೋವಿಂದಾಚಾರ್ಯರು ಬಹಳ ಬೇಗ ಅಧ್ಯಕ್ಷರಾಗಿಬಿಡುತ್ತಾರೆ ಎಂದು ಅನ್ನಿಸತೊಡಗಿತು. ಹೀಗಾಗಿ ಅವರ ಸ್ನೇಹಿತರುಗಳನ್ನು ಬಿಟ್ಟರೆ ಮಿಕ್ಕಂತೆ ರಾಜಕೀಯ ಶತ್ರುಗಳ ಸಂಖ್ಯೆ ಜಾಸ್ತಿಯಾಗತೊಡಗಿತು. ಬಂಗಾರು ಲಕ್ಷ್ಮಣರ ನಂತರ ಜನಾ ಕೃಷ್ಣಮೂರ್ತಿ ಅಧ್ಯಕ್ಷರಾದರು. ನಂತರ ವೆಂಕಯ್ಯನಾಯ್ಡು ಆದರು.</p>
<p>ಗೋವಿಂದಾಚಾರ್ಯರನ್ನು ಕಂಡರೆ ವೆಂಕಯ್ಯ ನಾಯ್ಡುರವರಿಗೆ ಒಂದು ಚೂರೂ ಆಗುವುದಿಲ್ಲವೆಂದು ಬಿಜೆಪಿ ಹಾಗೂ ಸಂಘದ ನಾಯಕರುಗಳಿಗೆ ಅರ್ಥವಾಗಿತ್ತು. ವೆಂಕಯ್ಯ ನಾಯ್ಡುರವರು ಗೋವಿಂದಾಚಾರ್ಯರನ್ನು ಸಂಪೂರ್ಣವಾಗಿ ಬದಿಗೆ ಸರಿಸಲು ನಿರ್ಧರಿಸಿದರು. ಆಗ ಗೋವಿಂದಾಚಾರ್ಯ ಬಿಜೆಪಿಯ ನ್ಯಾಷನಲ್ ಎಕ್ಸಿಗ್ಯೂಟಿವ್ ಸದಸ್ಯರು ಮಾತ್ರ ಆಗಿದ್ದರು. ವೆಂಕಯ್ಯರು ಅಧ್ಯಕ್ಷರಾದ ಮೇಲೆ ತಾವೇ ಒಂದು ಲೀಸ್ಟ್ ಸಿದ್ಧಗೊಳಿಸಿದರು. ಅಂತಿಮ ಒಪ್ಪಿಗೆಗಾಗಿ ಅದನ್ನು ವಾಜಪೇಯಿಯವರಿಗೆ ತೋರಿಸುತ್ತ, 'ಗೋವಿಂದಾಚಾರ್ಯರ ಹೆಸರನ್ನು ಇಟ್ಟುಕೊಳ್ಳೋಣವೋ ಅಥವಾ ಬೇಡವೋ?' ಎಂದು ಕೇಳಿದರು. 'ನೀವೇ ನೋಡಿಕೊಳ್ಳಿ' ಎಂದು ವಾಜಪೇಯಿಯವರು ಹೇಳಿಬಿಟ್ಟರು. ಆಮೇಲೆ ಆಡ್ವಾಣಿ ಹತ್ತಿರ ಹೋಗಿ ವಾಜಪೇಯಿಯವರು ಗೋವಿಂದಾಚಾರ್ಯರ ಹೆಸರನ್ನು ಕೈ ಬಿಡಲು ಹೇಳಿದ್ದಾರೆ ಎಂದು ಹೇಳಿದರು. ನಾನೇಕೆ ಇಕ್ಕಟ್ಟಿನಲ್ಲಿ ಸಿಲುಕಲಿ..? ಎಂದು ಆಡ್ವಾಣಿಯವರು ಸರಿ ಹಾಗೇ ಮಾಡಿ ಎಂದು ಬಿಟ್ಟರು. ಆಗ ಸಂಘದ ಹಿರಿಯ ನಾಯಕರಾದ ಮದನ್‍ದಾಸ್ ದೇವಿಯರು ಬಿಜೆಪಿಯ ಉಸ್ತುವಾರಿ ನೋಡಿಕೊಳ್ಳುತ್ತಿದ್ದರು. ಲೀಸ್ಟನ್ನು ನೋಡಿದ ಅವರು ವೆಂಕಯ್ಯರಿಗೆ, 'ಏಕೆ ಇದರಲ್ಲಿ ಗೋವಿಂದಾಚಾರ್ಯರ ಹೆಸರಿಲ್ಲ?' ಎಂದು ಕೇಳಿದರು. ವಾಜಪೇಯಿ ಹಾಗೂ ಆಡ್ವಾಣಿ ಇಬ್ಬರೂ ಅವರ ಹೆಸರನ್ನು ತೆಗೆಸಿದ್ದಾರೆ ಎಂದು ಹೇಳಿದರು. ದೇವಿಯವರು ಆಡ್ವಾಣಿ ಹಾಗೂ ವಾಜಪೇಯಿಯವರೊಂದಿಗೆ ಮಾತಾಡಿದರು. ಆಗ ಎಲ್ಲಾ ವಿಚಾರ ಅರ್ಥವಾಯಿತು. ಆಗ ದೇವಿಯವರು ಪರಿಷ್ಕೃತ ಪಟ್ಟಿಯೊಂದನ್ನು ತಯಾರಿಸಿ ಅದರಲ್ಲಿ ಗೋವಿಂದಾಚಾರ್ಯರ ಹೆಸರನ್ನು ಸೇರಿಸಿ ಎಂದು ವೆಂಕಯ್ಯರಿಗೆ ಹೇಳಿದರು. ಆಗ ನಾಯ್ಡುರವರು ಹೀಗೆ ಮಾಡಿದರೆ ಆಡ್ವಾಣಿ ಹಾಗೂ ವಾಜಪೇಯಿಯವರ ಮಧ್ಯೆ ಇರುಸು ಮುರುಸು ಉಂಟಾಗುತ್ತದೆ, ಇದೇ ಒಂದು ದೊಡ್ಡ ಸುದ್ದಿಯಾಗುತ್ತದೆ ಎಂದು ವಾದ ಮಾಡಿದರು. ಕೊನೆಗೆ ಗೋವಿಂದಾಚಾರ್ಯರ ಹೆಸರು ಹೊರಗೇ ಉಳಿದುಬಿಟ್ಟಿತು.</p>
<p>ದೆಹಲಿಯ ಲುಟಿಯನ್ಸ್ ಝೋನ್‍ನಲ್ಲಿರುವ ಫೈವ್‍ಸ್ಟಾರ್ ಹೋಟೆಲೊಂದರಲ್ಲಿ ವಾಜಪೇಯಿಯವರ ಜೊತೆಗಿದ್ದ ಕಂಚನ್‍ದಾಸ್ ಗುಪ್ತರೊಡನೆ ಮಾತಾಡುತ್ತಿದ್ದೆ. ಕಂಚನರು ಹೇಳುತ್ತಾರೆ, ಸಂಘದ ಮುಖವಾಣಿಯಾದ ‘ಪಾಂಚಜನ್ಯ’ ದಲ್ಲಿ ಬಹುದಿನಗಳಿಂದ ವಾಜಪೇಯಿಯವರ ವಿರುದ್ಧ ಲೇಖನಗಳು ಹಾಗೂ ಸುದ್ದಿಗಳು ಪ್ರಕಟವಾಗುತ್ತಿದ್ದವು. ಅವರು ಅದನ್ನು ತಾತ್ಸಾರ ಮಾಡುತ್ತಿದ್ದರು. ಮತ್ತೆ ಗೋವಿಂದಾಚಾರ್ಯರು ಅಂದಿದ್ದ ಮುಖವಾಡ ಎಂಬ ವಿಷಯವುಳ್ಳ ಭಾನುಪ್ರತಾಪ್ ಶುಕ್ಲರ  ಲೇಖನ ಪ್ರಕಟವಾಗಿತ್ತು. ಇದಾದ ಮೇಲೂ ಮತ್ತೆ ಮತ್ತೆ ಈ ಕೆಟ್ಟ ಪ್ರಚಾರದ ಪ್ರಕರಣ ನಡೆಯುತ್ತಲೇ ಇರಲು ಒಂದು ದಿನ ವಾಜಪೇಯಿಯವರು ಆಡ್ವಾಣಿಯವರಿಗೆ, `ನಿಮ್ಮನ್ನು ಜಾಸ್ತಿ ಇಷ್ಟ ಪಡುವ ಕೆಲವರು ಇದನ್ನು ಮಾಡಿಸುತ್ತಿದ್ದಾರೆಂದು ವದಂತಿ ಹಬ್ಬಿದೆ. ಇದರಿಂದ ನಿಮಗೆ ಕೆಟ್ಟ ಹೆಸರು ಬರುತ್ತದೆ' ಎಂದರು. ಕೂಡಲೇ ಆಡ್ವಾಣಿಯವರು ಪಾಂಚಜನ್ಯಕ್ಕೆ ಫೋನು ಮಾಡಿದರು. ಸುದ್ದಿ ಹಾಗೂ ಲೇಖನಗಳು ನಿಂತುಹೋದವು. ಆದರೆ ಗೋವಿಂದಾಚಾರ್ಯರ ಮೇಲಿನ ವಾಜಪೇಯಿಯವರ ಸಿಟ್ಟು ಕಡಿಮೆಯಾಲೇ ಇಲ್ಲ.</p>
<p>ಸಾಮಾನ್ಯವಾಗಿ ವಾಜಪೇಯಿಯವರು ಸಂಘಟನೆಯ ಕಾರ್ಯಕಲಾಪಗಳಲ್ಲಿ ಹಾಗೂ ಪದಾಧಿಕಾರಿಗಳನ್ನು ನೇಮಕ ಮಾಡುವಲ್ಲಿ ಹಸ್ತಕ್ಷೇಪ ಮಾಡುತ್ತಿರಲಿಲ್ಲ. ಯಾರದ್ದಾದರೂ ಹೆಸರು ಸೇರಿಸಬೇಕಿದ್ದರೆ ಹೇಳುತ್ತಿದ್ದರು. ಆಗ ಕುಶಭಾವು ಠಾಕ್ರೆ ಅಧ್ಯಕ್ಷರಾಗಿದ್ದರು. ಬಿಜೆಪಿಯ ಹೊಸ ಪದಾಧಿಕಾರಿಗಳ ಹೆಸರುಗಳು ನಿರ್ಧಾರವಾಗಬೇಕಿದ್ದವು. ಕುಶಭಾವುರವರಿಗೆ ವಾಜಪೇಯಿಯವರು, 'ಅಂತಿಮ ಪಟ್ಟಿ ಸಿದ್ಧಪಡಿಸುವುದಕ್ಕಿಂತ ಮುಂಚೆ ನನಗೆ ತೋರಿಸಬೇಕು' ಎಂದು ಹೇಳಿದರು. ಇಷ್ಟೇ ಇಷ್ಟು ಸಂಕೇತ ಕುಶಭಾವು ಅವರಿಗೆ ಸಾಕಾಗಿತ್ತು. ಪಟ್ಟಿ ಸಿದ್ಧವಾದ ಮೇಲೆ ಕುಶಭಾವುರವರು ವಾಜಪೇಯಿಯವರನ್ನು ಭೇಟಿಯಾದರು. ಲಾನ್‍ನಲ್ಲಿ ವಾಜಪೇಯಿಯವರು ಓಡಾಡುತ್ತಿದ್ದರು. ಹಿಂದೆ ಹಿಂದೆ ನಡೆಯುತ್ತ ಕುಶಭಾವು ಹೇಳಿದರು, 'ಸ್ವಲ್ಪ ಕೇಳಿಸಿಕೊಳ್ಳುವಿರಾ ತಾವು.....ಅವರನ್ನು ಉಪಾಧ್ಯಕ್ಷರನ್ನಾಗಿ ಮಾಡುತ್ತೇವೆ. ಕೇವಲ ಹೆಸರಿರುತ್ತದೆ ಅಷ್ಟೆ. ಯಾವುದೇ ಜವಾಬ್ದಾರಿ ಇರುವುದಿಲ್ಲ. ಪ್ರಾಮುಖ್ಯತೆ ಇರುವುದಿಲ್ಲ' ವಾಜಪೇಯಿಯವರು ನಿಂತರು. ತಿರುಗಿದರು. ಮತ್ತು ನುಡಿದರು, 'ಕುಶಭಾವು ತಾವು ಏಕೆ ಅರ್ಥಮಾಡಿಕೊಳ್ಳುವುದಿಲ್ಲ?'</p>
<p>ಈ ನಿರ್ಧಾರ ಸಂಘಕ್ಕೆ ಸ್ವಲ್ಪವೂ ಹಿಡಿಸಲಿಲ್ಲ. ಏಕೆಂದರೆ ಗೋವಿಂದಾಚಾರ್ಯರು ಸಂಘದ ಅತ್ಯಂತ ಪ್ರೀತಿಯ ಹಾಗೂ ಪ್ರಭಾವಶಾಲಿ ಪ್ರಚಾರಕರುಗಳಲ್ಲಿ ಒಬ್ಬರಾಗಿದ್ದರು. ಸಂಘಟನೆಯಲ್ಲೇ ಅವರಿಗೆ ಯಾವುದಾದರೂ ಜವಾಬ್ದಾರಿ ಕೊಡೋಣ ಎಂದು ಸಂಘ ಮನಸ್ಸು ಮಾಡಿತು. ಆದರೆ ಯಾವುದೂ ಆಗಲಿಲ್ಲ. ಗೋವಿಂದಾಚಾರ್ಯರು ಅಧ್ಯಯನಕ್ಕಾಗಿ ಸಮಯ ಕೇಳಿದರು. ಸಿಕ್ಕಿತು.</p>
<p>ಹಿರಿಯ ಪತ್ರಕರ್ತರಾದ ಶೇಖರ್ ಅಯ್ಯರ್ ಹೇಳುತ್ತಾರೆ, '1998ರಲ್ಲಿ ಬೆಂಗಳೂರಿನಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯುತ್ತಿತ್ತು. ಈ ಸಂದರ್ಭದಲ್ಲಿ ಸರ್ಕಾರದ ಬೀಮಾಬಿಲ್ ಬಗ್ಗೆ ಸಂಘವು ತೀವ್ರ ಅಸಮಾದಾನಗೊಂಡಿತ್ತು. ಆಗ ಸಂಘಟನಾ ಕಾರ್ಯದರ್ಶಿಯಾಗಿದ್ದ ಗೋವಿಂದಾಚಾರ್ಯರ ಸ್ಥಾನವೇ ಬೇರೆಯಾಗಿತ್ತು. ಅವರ ಮೇಲೆ ಆಡ್ವಾಣಿಯವರ ಕೃಪಾಕಟಾಕ್ಷವಿತ್ತು. ಕುಶಭಾವು ಠಾಕ್ರೆ ಬಿಜೆಪಿಯ ಅಧ್ಯಕ್ಷರಾಗಿದ್ದರು. ಆದರೆ ಪಾರ್ಟಿಯಲ್ಲಿ ಆಡ್ವಾಣಿಯವರ ಮಾತೇ ಹೆಚ್ಚು ನಡೆಯುತ್ತಿತ್ತು. ಇದನ್ನು ನೋಡಿ ಈ ಬಗ್ಗೆ ವಾಜಪೇಯಿಯವರ ಆಪ್ತವಲಯದಲ್ಲಿ ಹೆಚ್ಚು ಚರ್ಚೆಯಾಗುತ್ತಿತ್ತು. ಆಗಾಗ್ಗೆ ಸಿಡುಕಿನ ವಾತಾವರಣ ಕಾಣಿಸಿಕೊಳ್ಳುತ್ತಿತ್ತು. ಆದರೆ ವಾಜಪೇಯಿಯವರು ಯಾವಾಗಲೂ ನಗುತ್ತ ಮಾತು ತಳ್ಳಿ ಹಾಕುತ್ತಿದ್ದರು.'</p>
<p>ಗೋವಿಂದಾಚಾರ್ಯರು ಪ್ರತಿದಿನ ಸಂಜೆ ಆಡ್ವಾಣಿಯವರನ್ನು ಭೇಟಿ ಮಾಡುತ್ತಿದ್ದರು. ಅಲ್ಲದೆ ಪತ್ರಕರ್ತರ ಜೊತೆಯಲ್ಲಿ ನಿತ್ಯ ಅವರ ಸಭೆ ನಡೆಯುತ್ತಿತ್ತು. ಅದರಲ್ಲಿ ಅವರು ಆಗಾಗ ಏನಾದರೂ ಒಂದಲ್ಲ ಒಂದು ಹಗುರವಾದ ಟೀಕೆ ಮಾಡುತ್ತಲೇ ಇದ್ದರು. ವಾಜಪೇಯಿಯವರ ಮನೆಯಲ್ಲಿ ಅವರ ಮಗಳು ನಮಿತಾ ಹಾಗೂ ಅಳಿಯ ರಂಜನ್ ಭಟ್ಟಾಚಾರ್ಯರಿಗೆ ಇದೆಲ್ಲ ಆಡ್ವಾಣಿಯವರದೇ ಕೈವಾಡ, ಇದರ ಹಿಂದೆ ಅವರ ಪಾತ್ರವಿದೆ ಎಂದು ಅನ್ನಿಸುತ್ತಿತ್ತು. ವಾಜಪೇಯಿಯವರು ಗೋವಿಂದಾಚಾರ್ಯರನ್ನು ಕ್ಷಮಿಸಲಿಲ್ಲ. ಗೋವಿಂದಾಚಾರ್ಯರು ಆಗ ಬಿಜೆಪಿ ಕಾರ್ಯಾಲಯದಲ್ಲಿ ವಾಸಿಸುತ್ತಿದ್ದರು. ಪಾರ್ಟಿಯ ಕಛೇರಿಯ ಕೋಣೆಯನ್ನು ಖಾಲಿ ಮಾಡಲು ಅವರಿಗೆ ಹೇಳಲಾಯಿತು. ಮತ್ತು ಅದಾದ ನಂತರ ಚತುರ ಮಾತುಗಾರ, ನೀತಿ ನಿರ್ಧಾರಕ ಹಾಗೂ ಚಕ್ರವ್ಯೂಹ ರಚನೆಕಾರ ಗೋವಿಂದಾಚಾರ್ಯರನ್ನು ಮತ್ತೆ ಪಾರ್ಟಿಗೆ ವಾಪಸ್ಸು ಕರೆಸಿಕೊಳ್ಳಲೇ ಇಲ್ಲ.</p>
<p>ಶೇಖರ್ ಅಯ್ಯರ್ ಅವರ ಪ್ರಕಾರ, ಸರ್ಕಾರದಲ್ಲಿ ಉಮಾಭಾರತಿಯವರ ಕಾರ್ಯಕಲಾಪಗಳಲ್ಲಿ ಗೋವಿಂದಾಚಾರ್ಯರು ಮೂಗು ತೂರಿಸುತ್ತಿದ್ದರು. ಉಮಾಭಾರತಿಯವರು ಮಾನವ ಸಂಪನ್ಮೂಲ ಮಂತ್ರಿ ಮುರಳಿ ಮನೋಹರ ಜೋಷಿಯವರ ಅಧೀನರಾಗಿ ರಾಜ್ಯಮಂತ್ರಿಯಾಗಿದ್ದರು. ಉಮಾಭಾರತಿಯವರ ಪರವಾಗಿ ನಿಂತು ರಾಜ್ಯಮಂತ್ರಿಗಳಿಗೆ ಕೆಲಸ ಕಾರ್ಯಗಳನ್ನೇ ನೀಡದಿರುವ ಬಗ್ಗೆ ಗೋವಿಂದಾಚಾರ್ಯರು ಪ್ರಶ್ನಿಸಿದರು. ಜೋಷಿ ಮತ್ತು ವಾಜಪೇಯಿಯವರ ಸಂಬಂಧ ಚೆನ್ನಾಗಿತ್ತು. ಒಂದೆಡೆ ಜೋಷಿ ಹಾಗೂ ವಾಜಪೇಯಿಯವರ ಜೋಡಿ ಇದ್ದರೆ, ಇನ್ನೊಂದೆಡೆ ಆಡ್ವಾಣಿ ಮತ್ತು ಗೋವಿಂದಾಚಾರ್ಯರ ಜೋಡಿಯಿತ್ತು. ಪ್ರಮೋದ್ ಮಹಾಜನ್ ಆಡ್ವಾಣಿಯವರ ಕಡೆಯಿದ್ದರೆ, ನರೇಂದ್ರ ಮೋದಿ ಜೋಷಿಯವರ ಜೊತೆ ಇದ್ದರು.</p>
<p>2000ನೇ ವರ್ಷದ ಸೆಪ್ಟೆಂಬರ್ 9ರಂದು ಅಧ್ಯಯನ ಮಾಡುವುದಕ್ಕೋಸ್ಕರ ಗೋವಿಂದಾಚಾರ್ಯರು ಹೊರಟು ಹೋದರು. 2003ರ ಜನವರಿಯವರೆಗೆ ಮಾತ್ರ. ಇದಾದ ನಂತರ ಅವರು ರಾಷ್ಟ್ರೀಯ ಸ್ವಾಭಿಮಾನದ ಆಂದೋಲನ ಮತ್ತು ಇತರೆ ಕೆಲವು ಕೆಲಸ ಕಾರ್ಯಗಳಲ್ಲಿ ತೊಡಗಿಸಿಕೊಂಡರು. ಮತ್ತೆ 2003ರ ಡಿಸೆಂಬರ್‍ನಲ್ಲಿ ಒಂದು ಕಾರ್ಯಕ್ರಮದ ಸಂದರ್ಭದಲ್ಲಿ ವಾಜಪೇಯಿ ಮತ್ತು ಗೋವಿಂದಾಚಾರ್ಯ ಭೇಟಿಯಾದರು. ತಮ್ಮ ಕಾರ್ಯಕಲಾಪಗಳನ್ನೆಲ್ಲ ವಿವರಿಸುತ್ತ ನಿಮ್ಮ ಆಶೀರ್ವಾದವಿರಲಿ ಎಂದು ವಾಜಪೇಯಿಯವರನ್ನು ಕೇಳಿದರು. 'ಆಶೀರ್ವಾದ ಮಾಡಲು ನಾನು ಲಾಯಕ್ಕಲ್ಲ' ಎಂದು ವಾಜಪೇಯಿಯವರು ನುಡಿದರು. 'ಶುಭವಾಗಲಿ' ಎಂದು ಹಾರೈಸಿ ವಾಜಪೇಯಿಯವರು ಹೊರಟು ಹೋದರು. 2004ರಲ್ಲಿ ಚುನಾವಣೆಗಳು ನಡೆಯುತ್ತಿದ್ದವು. ಆಗ ವಾಜಪೇಯಿಯವರು ಗುರುಮೂರ್ತಿ ಮತ್ತು ಮದನ್‍ದಾಸ್ ದೇವಿಯವರೊಡನೆ ಮಾತಾಡಿ ಗೋವಿಂದಾಚಾರ್ಯರಿಗೆ ವಾರಣಾಸಿಯಲ್ಲಿ ನಿಲ್ಲಲು ಟಿಕೆಟ್ ಕೊಡುವಂತೆ ಸಲಹೆ ನೀಡಿದರು. ಆದರೆ ಗೋವಿಂದಾಚಾರ್ಯರು ಚುನಾವಣೆಗಳಲ್ಲಿ ನಾನು ಸ್ಪರ್ಧಿಸುವುದಿಲ್ಲವೆಂದು ಹೇಳಿಬಿಟ್ಟರು.</p>
<p>ಡಾಂಗ್ ಪ್ರದೇಶದಲ್ಲಿ ಆ ಸಮಯದಲ್ಲಿ ಧರ್ಮಾಂತರಣಕ್ಕೆ ಸಂಬಂಧಿಸಿದಂತೆ ಬಿಗುವಿನ ವಾತಾವರಣವಿತ್ತು. ಸ್ವಾಮಿ ಅಸೀಮಾನಂದರು ಅಲ್ಲಿ ಆಶ್ರಮ ನಡೆಸುತ್ತಿದ್ದರು. ಹಿಂದೂ ಜಾಗರಣದ ಜೊತೆ ಜೊತೆಗೆ ಅಲ್ಲಿ ಮತಾಂತರದ ಕಾರ್ಯಮಾಡುತ್ತಿದ್ದರು. ಗುಜರಾತಿನ ಆಗಿನ ಮುಖ್ಯಮಂತ್ರಿ ಕೇಶುಭಾಯಿ ತುಂಬಾ ಒತ್ತಡದಲ್ಲಿ ಸಿಲುಕಿದಂತೆ ಕಾಣುತ್ತಿದ್ದರು. ಪ್ರಧಾನಮಂತ್ರಿ ವಾಜಪೇಯಿಯವರು ಅಲ್ಲಿಗೆ ಬಂದಾಗಲೂ ಬಿಗುವಿನ ವಾತಾವರಣವಿತ್ತು. ವಾಜಪೇಯಿಯವರು ಧರ್ಮಾಂತರಣವನ್ನು ವಿರೋಧಿಸಿದರೆ ತುಂಬಾ ತಾಪತ್ರಯವಾಗಬಹುದು ಎಂದು ಕೇಶೂಭಾಯಿ ಭಾವಿಸಿದ್ದರು. ಆದರೆ ವಾಜಪೇಯಿಯವರು, 'ಮತಾಂತರದ ಬಗ್ಗೆ ರಾಷ್ಟ್ರೀಯ ಮಟ್ಟದಲ್ಲಿ ಚರ್ಚೆಯಾಗಬೇಕು' ಎಂದರು ಮತ್ತು ಇಡೀ ಚರ್ಚೆಯ ವಿಷಯವೇ ಬದಲಾಯಿತು.</p>
<p>1994ರ ಆಗಸ್ಟ್ 15ರಂದು ಹುಬ್ಬಳ್ಳಿಯ ವಿವಾದಿತ ಮೈದಾನದಲ್ಲಿ ತ್ರಿವರ್ಣ ಧ್ವಜವನ್ನು ಹಾರಿಸಿದ ವಿಷಯಕ್ಕೆ ಸಂಬಂಧಿಸಿದಂತೆ ಹತ್ತು ವರ್ಷಗಳ ನಂತರ 2004ರಲ್ಲಿ ನ್ಯಾಯಾಲಯವು ಉಮಾಭಾರತಿ ವಿರುದ್ಧ ತೀರ್ಪು ನೀಡಿದಾಗ ರಾಜಕೀಯದಲ್ಲಿ ಇದ್ದಕ್ಕಿದ್ದಂತೆ ತೀವ್ರತೆ ಕಾಣಿಸಿಕೊಂಡಿತು. ಮಧ್ಯಪ್ರದೇಶದ ಮುಖ್ಯಮಂತ್ರಿಯಾದ ಉಮಾಭಾರತಿಯವರು ರಾಜೀನಾಮೆ ನೀಡಬೇಕೆಂದು ಕಾಂಗ್ರೆಸ್ಸು ಹುಯಿಲೆಬ್ಬಿಸಿತು. ಬಿಜೆಪಿಯಲ್ಲಿ ತಳಮಳ ತಾಂಡವವಾಡುತ್ತಿತ್ತು. ಗುಜರಾತಿನ ದಂಗೆಯ ಗುರುತುಗಳು ನರೇಂದ್ರ ಮೋದಿಯವರನ್ನು ಬಿಡುತ್ತಿರಲಿಲ್ಲ. ಇಂಥ ಸಂದರ್ಭದಲ್ಲಿ ತ್ರಿವರ್ಣ ಧ್ವಜ ಹಾರಿಸಿದ್ದಕ್ಕೆ ಉಮಾಭಾರತಿಯವರು ರಾಜೀನಾಮೆ ಸಲ್ಲಿಸಿದರೆ ಪಕ್ಷಕ್ಕೆ ಬಲ ಬರುತ್ತದೆ ಅಲ್ಲದೆ ಹಿಂದೂ ಓಟುಗಳ ಧೃವೀಕರಣವಾಗುತ್ತದೆ ಎಂದು ಬಿಜೆಪಿಗೆ ಅನ್ನಿಸಿತು. ಹುಬ್ಬಳ್ಳಿಯ ತ್ರಿವರ್ಣ ಧ್ವಜ ಹಾರಿಸುವಿಕೆಯ ಹಿನ್ನಲೆಯಲ್ಲಿ ಉಮಾಭಾರತಿ ರಾಜೀನಾಮೆ ಸಲ್ಲಿಸಿದಾಗ ವಾಜಪೇಯಿಯವರು, 'ಏಕೆ ರಾಜೀನಾಮೆ ಇತ್ತಿರಿ? ಇದು ಸರಿ ಕಾಣಲಿಲ್ಲ' ಎಂದರು. ಉಮಾಭಾರತಿಯವರು, 'ಮತ್ತೆ ನನ್ನನ್ನು ಸಿ.ಎಂ. ಮಾಡಿ' ಎಂದರು. ಆದರೆ ಪಾರ್ಟಿಯ ಇಬ್ಬರು ಉನ್ನತ ನಾಯಕರು ಅಡ್ಡಗಾಲು ಹಾಕಿದರು. ಶಿವರಾಜ್‍ಸಿಂಹ ಚೌಹಾಣರು ಆ ಸಮಯದಲ್ಲಿ ದೆಹಲಿಯಲ್ಲಿ ಪಾರ್ಟಿಯ ನಾಯಕರಾಗಿದ್ದರು. ಅವರನ್ನು ಭೂಪಾಲ್‍ಗೆ ಕಳುಹಿಸುವ ಏರ್ಪಾಟಾಯಿತು.</p>
<p>2005ರ ನವೆಂಬರ್ 26ರಂದು ಬಿಜೆಪಿಯ ಸಂಸದೀಯ ಬೋರ್ಡ್‍ನಲ್ಲಿ ಶಿವರಾಜಸಿಂಹರನ್ನು ಮುಖ್ಯಮಂತ್ರಿಯನ್ನಾಗಿ ಮಾಡುವ ತೀರ್ಮಾನ ಮಾಡಲಾಯಿತು. ಉಮಾಭಾರತಿಯವರು ಅಟಲ್-ಆಡ್ವಾಣಿಯವರಿಗೆ ಈ ನಿರ್ಧಾರವನ್ನು ಎಂಟು ಹತ್ತು ದಿನಗಳವರೆಗೆ ತಡೆಹಿಡಿಯಿರಿ ಎಂದು ಕೇಳಿಕೊಂಡರು. ಈ ತೀರ್ಮಾನ ಮಾಡುವುದಕ್ಕೆ ಮುಂಚೆ ನನ್ನನ್ನು ಒಂದು ಮಾತು ಕೇಳಬೇಕಿತ್ತು. ಈ ರೀತಿ ಮಾಡಬಾರದಿತ್ತು. ಶಾಸಕರ ಸಭೆ ಕರೆದು ಆ ಸಭೆಯ ತೀರ್ಮಾನದಂತೆ ವರ್ತಿಸಬೇಕಿತ್ತು ಎಂದು ಸಾಧ್ವಿ ಉಮಾಭಾರತಿ ಹೇಳಿದರು. ಶಾಸಕರ ಸಭೆಯಲ್ಲಿ ಪರಿವೀಕ್ಷಕರಾಗಿ ಜಸವಂತಸಿಂಹರು ಭೂಪಾಲಿಗೆ ಹೋಗಬೇಕಿತ್ತು. ಆದರೆ ಹಿರಿಯ ನಾಯಕರೊಬ್ಬರು 'ಬೇಡ ಬೇಡ ಸಂಸದೀಯ ಬೋರ್ಡಿನ ತೀರ್ಮಾನದಂತೆಯೇ ಜಸವಂತ ಸಿಂಹರು ನಡೆಯಲಿ. ಏಕೆಂದರೆ ಸಂಸದೀಯ ಬೋರ್ಡು ಪಾರ್ಟಿಯ ಅತಿ ಮುಖ್ಯ ಹಾಗೂ ಅತಿ ದೊಡ್ಡ ವೇದಿಕೆಯಾಗಿದೆ' ಎಂದು ಹೇಳಿದರು. ಇನ್ನಿಬ್ಬರು ಹಿರಿಯ ನಾಯಕರೂ ಹೀಗೇ ಹೇಳಿದರು. ಶಿವರಾಜರು ಇದ್ದಕ್ಕಿದ್ದಂತೆ ಒಂದು ದಿನ ಮುಖ್ಯಮಂತ್ರಿಯಾದರು. ಎಲ್ಲಾ ಗುಜರಾತಿನ ಮಾದರಿಯಂತೆಯೇ ಆಯಿತು. ಅಲ್ಲಿ ಕೇಶುಭಾಯಿ ಪಟೇಲರ ಜಾಗಕ್ಕೆ ಅಚಾನಕ್ಕಾಗಿ ನರೇಂದ್ರ ಮೋದಿಯವರನ್ನು ಕಳುಹಿಸಿದಂತೆ.</p>
<p>2000ದ ಜೂನ್ 26ರಂದು ವ್ಯಾಟಿಕನ್ ಸಿಟಿಯಲ್ಲಿ ಎರಡನೇ ಪೋಪ್ ಜಾನ್ ಪಾಲ್‍ರನ್ನು ಪ್ರಧಾನಮಂತ್ರಿ ವಾಜಪೇಯಿಯವರು ಭೇಟಿ ಮಾಡಿದರು. ಅಷ್ಟು ಹೊತ್ತಿಗೆ ಒರಿಸ್ಸಾದಲ್ಲಿ ಗ್ರಾಹಂ ಸ್ಟೇನ್ಸ್‍ನ ಹತ್ಯೆಯಾಗಿ ಹೋಗಿತ್ತು. ಇದಕ್ಕೆ ಮೊದಲೂ ಕೂಡ ಕ್ರೈಸ್ತರ ಮೇಲೆ ಹಲ್ಲೆಯ ಘಟನೆಗಳಾಗಿದ್ದವು. ಆಗ ಪ್ರಧಾನಮಂತ್ರಿಯಾಗಿ ವಾಜಪೇಯಿಯವರು ಯೂರೋಪಿಯನ್ ಯೂನಿಯನ್ ಸಮಿಟ್‍ನಲ್ಲಿ ಭಾಗವಹಿಸಲು ರೋಮ್‍ಗೆ ಹೋಗಿದ್ದರು. ಅವರ ಜೊತೆಗಾರರಾಗಿ ಕಂಚನ್‍ದಾಸ್ ಗುಪ್ತರು ಇದ್ದರು. ಆಗ ರೋಮ್‍ನಲ್ಲಿ ಪೋಪ್ ಜಾನ್ ಪಾಲ್‍ರನ್ನು ವಾಜಪೇಯಿಯವರು ಭೇಟಿ ಮಾಡಿದ್ದರು. ಭಾರತದಲ್ಲಿ ಆದ ಕ್ರೈಸ್ತರ ಮೇಲಿನ ಹಿಂಸೆಯ ಬಗ್ಗೆ ಅಸಮಾಧಾನ ವ್ಯಕ್ತಪಡಿಸುತ್ತಾ ಪೋಪರು ವಾಜಪೇಯಿಯವರಿಗೆ ಪತ್ರವೊಂದನ್ನು ಕೊಡಲು ಬಂದರು. ಆಗ ವಾಜಪೇಯಿಯವರು ಅದನ್ನು ಪಡೆಯಲಿಲ್ಲ. ತಮ್ಮ ಆಫೀಸರುಗಳಿಗೆ ಅದನ್ನು ಪಡೆದುಕೊಳ್ಳಲು ಹೇಳಿದರು. 'ತಾವೇಕೆ ಆ ಪತ್ರ ಪಡೆಯಲಿಲ್ಲ?' ಎಂದು ಕಂಚನ್‍ದಾಸ್ ಗುಪ್ತರು ಕೇಳಿದರು, 'ಹಿಂಸೆ ನಡೆದಿರುವುದು ಭಾರತದಲ್ಲಿ. ಇದು ನನ್ನ ಮನೆಗೆ ಸಂಬಂಧಿಸಿದ ವಿಷಯ. ನಾನೇ ಇದನ್ನು ನೋಡಿಕೊಳ್ಳುತ್ತೇನೆ. ಪೋಪ್‍ರಿಂದ ನಾನೇ ಖುದ್ದಾಗಿ ಪತ್ರ ಪಡೆದಿದ್ದರೆ ಈ ಹಿಂಸೆಯ ಘಟನೆಯನ್ನು ನಾನು ಒಪ್ಪಿಕೊಂಡಿದ್ದೇನೆಂಬ ಸಂದೇಶ ಎಲ್ಲೆಡೆ ಹಬ್ಬುತ್ತಿತ್ತು. ಪೋಪರ ಈ ವರ್ತನೆ, ಅವರು ಭಾರತದೊಂದಿಗೆ ಮಾಡುತ್ತಿರುವ ಹಸ್ತಕ್ಷೇಪವಲ್ಲದೆ ಇನ್ನೇನು?' ಎಂದು ವಾಜಪೇಯಿಯವರು ಹೇಳಿದರು.</p>
<p>ಇದರರ್ಥ ಕ್ರೈಸ್ತರ ಮೇಲಾದ ಹಿಂಸೆಯಿಂದ ವಾಜಪೇಯಿಯವರು ದುಃಖಿತರಾಗಿರಲಿಲ್ಲವೆಂದಲ್ಲ, ಇದನ್ನು ಖಂಡಿಸಿ ಅವರು ಒಂದು ದಿನದ ಉಪವಾಸವನ್ನು ಕೂಡ ಮಾಡಿದ್ದರು. ಸಂವಾದದ ಮೂಲಕ ಈ ಸಮಸ್ಯೆ ಬಗೆಹರಿಸಬೇಕೆಂದು ಹೇಳಿದರು.</p>
<p>2001ರ ನವೆಂಬರ್ ಮಾತು. ಸರ್ಕಾರದ ಕೆಲವು ಆರ್ಥಿಕ ನೀತಿಗಳ ಬಗ್ಗೆ ಸಂಘ ಮತ್ತು ಅದರ ಸಹ ಸಂಘಟನೆಗಳಿಗೆ ಸಮಾಧಾನವಿರಲಿಲ್ಲ. ಭಾರತೀಯ ಮಜ್ದೂರ್ ಸಂಘದ ದತ್ತೋಪಂತ ಠೇಂಗಡಿಯವರು ಎಷ್ಟರ ಮಟ್ಟಿಗೆ ಹೇಳಿದರೆಂದರೆ, 'ಈ ರೀತಿಯ ನಿರ್ಧಾರಗಳು ದೇಶದ್ರೋಹಕ್ಕೆ ಸಮಾನ' ಎಂದರು. ಇದನ್ನು ಕೆಲವರು 'ಠೇಂಗಡಿಯವರು ವಾಜಪೇಯಿಯವರನ್ನು ದೇಶದ್ರೋಹಿ ಎಂದು ಕರೆದರು' ಎಂದು ಬರೆದರು. ಇದರಿಂದ ವಾಜಪೇಯಿಯವರು ಸಿಟ್ಟಾದರು.</p>
<p>ಹಿರಿಯ ಪತ್ರಕರ್ತರಾದ ಆರ್.ಕೆ. ಮಿಶ್ರರು ಇಬ್ಬರ ಮಧ್ಯೆ ಮಧ್ಯವರ್ತಿಯಾಗಿ ರಾಜಿ ಮಾಡಿಸಲು ನೋಡಿದರು. ಮಿಶ್ರರು ವಾಜಪೇಯಿಯವರಿಗೆ ಹೇಳಿದರು, 'ಸುದರ್ಶನರು ಆರ್‍ಎಸ್‍ಎಸ್ ಪ್ರಮುಖರಾಗಿದ್ದಾರೆ. ತಾವು ದೇಶದ ಪ್ರಮುಖರು. ತಮ್ಮಿಬ್ಬರ ನಡುವೆ ಮಧುರವಾದ ಸಂಬಂಧವಿರಬೇಕಾದುದು ತುಂಬಾ ಅವಶ್ಯಕವಾಗಿದೆ.' ಅದಕ್ಕೆ ವಾಜಪೇಯಿಯವರು, 'ನಮ್ಮ ಸಂಬಂಧ ಮಧುರವಾಗೇ ಇದೆ' ಎಂದರು. ಇದಕ್ಕಿಂತ ಹೆಚ್ಚಿಗೆ ಏನೂ ಹೇಳಲಿಲ್ಲ.</p>
<p>ಸಂಘದ ಮುಖವಾಣಿಯಾದ ‘ಆರ್ಗನೈಸರ್’ನ ಸಂಪಾದಕರಾದ ಶೇಷಾದ್ರಿಚಾರಿ ಹಾಗೂ ಸುದರ್ಶನ್‍ರ ನಡುವೆ ಉತ್ತಮ ಬಾಂಧವ್ಯವಿತ್ತು. ಅವರಿಬ್ಬರನ್ನು ಕೂಡಿಸಿಕೊಂಡು ಮೀಟಿಂಗ್ ಮಾಡುವ ಜವಾಬ್ದಾರಿಯನ್ನು ಶೇಷಾದ್ರಿಯವರಿಗೆ ನೀಡಲಾಯಿತು. ಮಧ್ಯಾಹ್ನ ಊಟದ ಸಮಯದಲ್ಲಿ ಮೀಟಿಂಗ್ ನಡೆಸುವುದೆಂದು ನಿರ್ಧರಿಸಲಾಯಿತು. ಮೀಟಿಂಗ್ ಇದ್ದ ದಿನ ಏಕಾದಶಿ ಎಂದು ಗೊತ್ತಾಯಿತು. ಸುದರ್ಶನರು ಏಕಾದಶಿ ವ್ರತ ಆಚರಿಸುತ್ತಿದ್ದರು. ಅನ್ನ ತಿನ್ನುತ್ತಿರಲಿಲ್ಲ. ಆದ್ದರಿಂದ ಅವರಿಗಾಗಿ ಏನಾದರೂ ಉಪಹಾರದ ವ್ಯವಸ್ಥೆ ಮಾಡಬೇಕಿತ್ತು. ಏಕಾದಶಿಯ ಆಚರಣೆಯಂತೆ ಉಪಹಾರ ತಯಾರಿಸಲಾಗುವುದೆಂದು ಶೇಷಾದ್ರಿಯವರು ಹೇಳಿದರು. ಈ ವಿಷಯವನ್ನು ಅವರು ವಾಜಪೇಯಿಯವರಿಗೆ ಹೇಳಿದರು. ಅಡಿಗೆಯವರಿಗೆ ಹೇಳಿಬಿಡಿ ಎಂದು ವಾಜಪೇಯಿ ಹೇಳಿದರು. ಶೇಷಾದ್ರಿಯವರು ಅಡಿಗೆಯವರಿಗೆ ಹೇಳಿ ಖಿಚಡಿ, ಹಣ್ಣುಗಳು, ಸಿಹಿ ಪದಾರ್ಥ ಇತ್ಯಾದಿಗಳ ಏರ್ಪಾಟು ಮಾಡಿಸಿದರು. ಉಪಹಾರಕ್ಕೆ ಕೂತಾಗ ವಾಜಪೇಯಿಯವರು, `ನೀವೇನೂ ಏಕಾದಶಿ ಮಾಡುವುದಿಲ್ಲವಲ್ಲ, ಅವರಿಗಾಗಿ ಮಾಡಿದ್ದನ್ನು ತಿನ್ನುತ್ತೀರಲ್ಲ?' ಎಂದು ಶೇಷಾದ್ರಿಯವರನ್ನು ಕೇಳಿದರು. ಕೊನೆಯಲ್ಲಿ ಐಸ್‍ಕ್ರೀಂ ಮತ್ತು ಮಾವಿನಹಣ್ಣುಗಳಿದ್ದವು. ಸುದರ್ಶನರು ಐಸ್‍ಕ್ರೀಂ ತಿನ್ನುತ್ತಿರಲಿಲ್ಲ. ಅದನ್ನು ಶೇಷಾದ್ರಿಯವರಿಗೆ ತಿನ್ನಿರಿ ಎಂದು ಬಲವಂತ ಮಾಡಿದರು. ಊಟದ ನಂತರ ಇಬ್ಬರ ನಡುವೆ ಅರ್ಧ ಗಂಟೆಯವರೆಗೆ ಮಾತು ನಡೆಯಿತು. ಈ ಬೈಠಕ್‍ನಿಂದ ಇಬ್ಬರ ನಂಟು ಸರಿಹೋಯಿತೆಂದು ಅನೇಕರು ನಂಬಿದರು. </p>
<p>2001ರಲ್ಲಿ ಮುಂಬಯಿಯಲ್ಲಿ ಆರ್‍ಎಸ್‍ಎಸ್‍ನ ಬೈಠಕ್ ನಡೆಯುತ್ತಿತ್ತು. ಆಗ ಸಂಘದ ಹಿರಿಯ ನಾಯಕರೊಬ್ಬರಿಗೆ ಪ್ರಧಾನಮಂತ್ರಿ ಕಛೇರಿಯಿಂದ ವಾಜಪೇಯಿಯವರು ತಮ್ಮ ಜೊತೆ ಮಾತಾಡಬೇಕಂತೆ ಎಂಬ ಫೋನು ಬಂತು. ಆಗ ಆ ನಾಯಕರು, 'ನನ್ನ ಹತ್ತಿರ ವಾಜಪೇಯಿಯವರಿಗೆ ಏನು ಕೆಲಸ? ಬಹುಶಃ ನನ್ನ ಹೆಸರಿನ ಜೊತೆ ಹೋಲಿಕೆಯಾಗುವ ಬೇರೊಬ್ಬ ಹಿರಿಯ ನಾಯಕರ ಜೊತೆ ಮಾತಾಡಲಿಕ್ಕಿರಬಹುದು' ಎಂದರು.</p>
<p>ಪ್ರಧಾನಮಂತ್ರಿ ಕಛೇರಿಯ ಆಫೀಸರ್ ಫೋನು ಇಟ್ಟುಬಿಟ್ಟರು. ಐದು ನಿಮಿಷದ ನಂತರ ಮತ್ತೆ ಫೋನು ಸದ್ದು ಮಾಡಿತು. ಈಗ ವಾಜಪೇಯಿಯವರೇ ಮಾತಾಡಿದರು. ತುಂಬಾ ಸಿಟ್ಟು ಬಂದವರಂತೆ ಕಾಣುತ್ತಿದ್ದರು. 'ಸಂಘದಲ್ಲಿ ಕೆಲವರು ಏನೇನೋ ಮಾತಾಡುತ್ತಿದ್ದಾರೆ. ಇದು ಸರಿಯಲ್ಲ. ಏನು ಮಾಡಲಿ ನಾನು? ರಾಜೀನಾಮೆ ಕೊಟ್ಟು ಬಿಡಲೇ?' ಸಂಘದ ಆ ಹಿರಿಯ ನಾಯಕರು ಗಾಬರಿಗೊಂಡರು. ವಾಜಪೇಯಿಯವರನ್ನು ಸಮಾಧಾನಗೊಳಿಸುವ ಪ್ರಯತ್ನ ಮಾಡಿದರು. ನೀವ್ಯಾಕೆ ಏನೇನೋ ಮಾತಾಡುತ್ತಿರುವಿರಿ? ಅಂಥದ್ದೇನೂ ನಡೆದಿಲ್ಲ ಎಂದರು. ಅದಕ್ಕೆ ವಾಜಪೇಯಿಯವರು 'ಸಂಘದ ಕೆಲವು ಪದಾಧಿಕಾರಿಗಳು ತಮ್ಮ ಸ್ವಂತದ ಅಜೆಂಡಾವನ್ನು ಚಲಾಯಿಸುತ್ತಿದ್ದಾರೆ' ಎಂದರು. ವಾಜಪೇಯಿಯವರ ಮೇಲೆ ಅವರ ಸಿಟ್ಟು ಇಲ್ಲದಿರಬಹುದು. ಆದರೆ ಸರ್ಕಾರದ ನೀತಿಯನ್ನು ಟೀಕಿಸುವ ಅವರ ಹೇಳಿಕೆಗಳು ಅಷ್ಟು ಸರಿಯಿರುತ್ತಿರಲಿಲ್ಲ. ಕೆಲವರು ತಮ್ಮಿಷ್ಟದಂತೆ ಮಾತಾಡಿ ಆಡ್ವಾಣಿಯವರನ್ನು ಮುಂದೆ ತರಲು ಪ್ರಯತ್ನಿಸುತ್ತಿದ್ದರು. ಬಹುಶಃ ಇದರಲ್ಲಿ ಸ್ವತಃ ಆಡ್ವಾಣಿಯವರ ಪಾತ್ರ ಇಲ್ಲದೇ ಇದ್ದಿರಬಹುದು.</p>
<p>ದತ್ತೋಪಂತ ಠೇಂಗಡಿಯವರು ಡಿಸ್‍ಇನ್‍ವೆಸ್ಟ್‍ಮೆಂಟ್ ವಿಷಯದಲ್ಲಿ ಸರ್ಕಾರವನ್ನು ಕಟುವಾಗಿ ಏನೂ ಟೀಕಿಸಿರಲಿಲ್ಲ. ಬದಲಾಗಿ ವಾಜಪೇಯಿಯವರನ್ನೇ ನೇರವಾಗಿ ಆರೋಪಿಸಿದರು. ಆದರೂ ಪೂನಾದಲ್ಲಿ ಅವರ ಅಂತಿಮ ಸಂಸ್ಕಾರವಾದಾಗ ವಾಜಪೇಯಿಯವರು ಭಾಗವಹಿಸಿದ್ದರು. ವಿಶ್ವಹಿಂದೂ ಪರಿಷತ್ತಿನ ಅಶೋಕ್ ಸಿಂಘಾಲರು ಕೂಡ ರಾಮಮಂದಿರ ನಿರ್ಮಾಣದ ವಿಷಯಕ್ಕೆ ಸಂಬಂಧಿಸಿದಂತೆ ಸಾರ್ವಜನಿಕವಾಗಿ ವಾಜಪೇಯಿಯವರನ್ನು ಹಿಗ್ಗಾ ಮುಗ್ಗಾ ಟೀಕಿಸುತ್ತಿದ್ದರು. ಆದರೆ ವಾಜಪೇಯಿಯವರು ಅಶೋಕ್ ಸಿಂಘಾಲರ ವಿರುದ್ಧವಾಗಿ ಏನೊಂದೂ ಮಾತಾಡಲಿಲ್ಲ.</p>
<p>ರಾಷ್ಟ್ರೀಯ ಸ್ವಯಂ ಸೇವಕ ಸಂಘದ ಪ್ರಮುಖರಾದ ಕೆ.ಸಿ. ಸುದರ್ಶನರು ವಾಜಪೇಯಿಯವರ ವಯಸ್ಸಿನ ಬಗ್ಗೆ ಟೀಕಿಸುತ್ತ, 'ಉಳಿದ ಹಿರಿಯರಿಗೆ ಸ್ಥಾನ ಬಿಟ್ಟು ಕೊಡಬೇಕು' ಎಂದರು. ಅಲ್ಲದೆ ವಾಜಪೇಯಿಯವರ ವ್ಯಕ್ತಿಗತ ಟೀಕೆಯನ್ನು ಸಹ ಮಾಡಿದರು. ಪಾರ್ಟಿಯ ಮತ್ತೊಬ್ಬ ಪ್ರಮುಖ ನಾಯಕರು ಅತ್ತ ಗಮನ ಸೆಳೆದಾಗ ವಾಜಪೇಯಿಯವರು, 'ಸುದರ್ಶನರು ಸಂಘದ ಪ್ರಮುಖರು. ನಾನು ಸ್ವಯಂಸೇವಕ. ಆದ್ದರಿಂದ ಅವರಿಗೆ ನನ್ನನ್ನು ಟೀಕಿಸುವ ಅಧಿಕಾರವಿದೆ. ತಾವು ಅವರ ವಿರುದ್ಧವಾಗಿ ಒಂದೂ ಮಾತಾಡಬೇಡಿ' ಎಂದು ಹೇಳಿದರು.</p>
<p>ಕಾಂಗ್ರೆಸ್ಸಿನ ನಾಯಕರಾದ ಜನಾರ್ಧನ ದ್ವಿವೇದಿ ಹೇಳುತ್ತಾರೆ, 'ತಮ್ಮ ವ್ಯಕ್ತಿತ್ವದ ಕಾರಣದಿಂದ ವಾಜಪೇಯಿಯವರು ಸಮಾಜವಷ್ಟೇ ಅಲ್ಲ ಪಾರ್ಟಿಯಲ್ಲೂ ಕೂಡ ಇದೇ ಸ್ಥಿತಿಯನ್ನು ಉಂಟು ಮಾಡಿದರು. ಜನಸಂಘ ಮತ್ತು ಬಿಜೆಪಿಯಲ್ಲಿ ಅವರನ್ನು ನಾನು, 'ಅಹಿಂಸಾತ್ಮಕ ಕ್ರಾಂತಿಕಾರಿ' ಎಂದು ಕರೆಯುವೆನು. ತನಗೆ ಇಷ್ಟವಿಲ್ಲ ಎಂದಾಗ ಅವರು ಪಾರ್ಟಿಯ ಕೆಲವು ವಿಚಾರಗಳನ್ನು ಒಪ್ಪಲೇ ಇಲ್ಲ. ಆದರೆ ಸಾರ್ವಜನಿಕವಾಗಿ ಪ್ರತೀಕಾರ ಮತ್ತು ಪ್ರತಿರೋಧ ಮಾಡಲೂ ಇಲ್ಲ. ಸ್ಥೂಲವಾಗಿ ನೋಡಿದಾಗ ಅವರನ್ನು ಜನರು ಸಮನ್ವಯವಾದಿ ಎಂದು ಹೇಳಬಹುದು. ಆದರೆ ನನ್ನ ದೃಷ್ಟಿಯಲ್ಲಿ ಅವರು ಹಾಗಲ್ಲ. ಇದು ಅವರ ಚಾತುರ್ಯ, ಕೌಶಲ್ಯ. ಅವರು ತಮ್ಮ ಅಭಿಪ್ರಾಯ ಹೇಳಿಬಿಡುತ್ತಿದ್ದರು. ಆದರೆ ಅಧೀನಕ್ಕೆ ಒಳಪಡುತ್ತಿರಲಿಲ್ಲ.'</p>
<p>'ತಮ್ಮ ಪಾರ್ಟಿ ಹಾಗೂ ಸಂಬಂಧಪಟ್ಟ ಸಂಘಟನೆಗಳಲ್ಲಿ ಎಲ್ಲರೂ ಇಷ್ಟಪಡುವಂತಹ ವ್ಯಕ್ತಿತ್ವವನ್ನು ಅವರು ಹೇಗೆ ರೂಪಿಸಿಕೊಂಡರು? ಎಂದು ನನ್ನ ಮನಸ್ಸಿನಲ್ಲಿ ಮತ್ತೆ ಮತ್ತೆ ಪ್ರಶ್ನೆ ಕಾಡುತ್ತಿದೆ' ಎಂದು ಜನಾರ್ಧನರು ಹೇಳುತ್ತಾರೆ. ಇದಕ್ಕೆ ಉತ್ತರವನ್ನು ಸ್ವತಃ ಅವರೇ ಹುಡುಕುತ್ತಾರೆ. 'ತಮ್ಮವರು ಸಂಪೂರ್ಣ ಇಷ್ಟಪಡುವಂತೆ ಇರದಿದ್ದರೂ ಜೀವನ ಪರ್ಯಂತ ಅವರಲ್ಲಿ ವಿವಶತೆಯನ್ನು ಸೃಷ್ಟಿಸುವಂತಹ ವ್ಯಕ್ತಿತ್ವವನ್ನು ಅವರು ಭಟ್ಟಿ ಇಳಿಸಿಕೊಂಡಿದ್ದರು.'</p>
<p>ವಾಜಪೇಯಿಯವರನ್ನು ಧರ್ಮನಿರಪೇಕ್ಷ ಅಥವಾ ಸೆಕ್ಯುಲರ್ ನಾಯಕ ಎಂದು ಕರೆಯಬಹುದೇ? ಇದಕ್ಕೆ ಉತ್ತರವಾಗಿ ಜನಾರ್ಧನ ದ್ವಿವೇದಿಯವರು ಹೇಳುತ್ತಾರೆ, `ನಮ್ಮ ದೇಶದಲ್ಲಿ, ಸಮಾಜದಲ್ಲಿ ಮತ್ತು ಮುಖ್ಯವಾಗಿ ರಾಜಕೀಯ ಕ್ಷೇತ್ರದಲ್ಲಿ ಸೆಕ್ಯುಲರ್ ಅಥವಾ ಧರ್ಮನಿರಪೇಕ್ಷ ಎಂಬ ಶಬ್ದಗಳ ಬಳಕೆಯೇ ಸಂಪೂರ್ಣ ಭ್ರಮೆಯಿಂದ ಕೂಡಿದೆ. ಸೆಕ್ಯೂಲರ್‍ನ ಅರ್ಥ ‘ಅಧಾರ್ಮಿಕ’ ಎಂದಾಗಿತ್ತೆ ಹೊರತು ‘ಧರ್ಮವಿರೋಧ’ ಎಂದು ಯಾವತ್ತೂ ಆಗಿಲ್ಲ.</p>
<p>ಒಟ್ಟಿನಲ್ಲಿ ಇದರ ಒಳಾರ್ಥವು ಐಹಿಕ, ಪ್ರಾಪಂಚಿಕ ಅಥವಾ ಲೌಕಿಕವಾಯಿತು. ಅದನ್ನು ಆಧುನಿಕ, ಸಾಮಾಜಿಕ ಮತ್ತು ರಾಜನೈತಿಕ ಪರಿಭಾಷೆಯಲ್ಲಿ ಮಾತ್ರ ಹೀಗೆ ಹೇಳಬಹುದು, 'ಯಾವ ರಾಜ್ಯದಲ್ಲಿ ತನ್ನದೇ ಆದ ಧರ್ಮವಿಲ್ಲವೋ ಅದೇ ಸೆಕ್ಯೂಲರ್. ಇದೇ ಅದರ ರಾಜನೈತಿಕ ಅರ್ಥವಾಗಿದೆ.' ಜನಾರ್ಧನರು ಹೇಳುತ್ತಾರೆ, 'ನಾನು ಇದೆಲ್ಲವನ್ನೂ ಸ್ವತಃ ಅನುಭವಿಸಿದ್ದೇನೆ, ಏನೆಂದರೆ ಅತೀತದಲ್ಲಿ ದೌರ್ಭಾಗ್ಯಪೂರ್ಣ ಸನ್ನಿವೇಶ ಎದಿರಾಗಿದ್ದಾಗ, ಧರ್ಮವನ್ನು ವಿರೋಧಿಸುವ ವಿಚಾರ ಪದ್ಧತಿಯೇ ಸೆಕ್ಯೂಲರ್ ಎಂದು ಅರ್ಥೈಸಲಾಗಿದೆ. ವ್ಯಕ್ತಿಗೆ ಯಾವುದೇ ಧಾರ್ಮಿಕ ಶ್ರದ್ಧೆ ಇರಕೂಡದು. ಎಂಬುದು ಸೆಕ್ಯೂಲರ್‍ನ ಅರ್ಥವಲ್ಲ. ಆ ಶ್ರದ್ಧೆಯನ್ನು ತನ್ನ ಜೀವನದಲ್ಲಿ ಸಮಾಜ, ಅಧಿಕಾರ ಮತ್ತು ರಾಜ್ಯಗಳ ದೃಷ್ಟಿಕೋನದಿಂದ ದೂರವಿಡಬೇಕು. ಅಂದರೆ ನನ್ನ ಪ್ರಕಾರ ಸೆಕ್ಯೂಲರ್ ಎಂದರೆ ಎಲ್ಲರ ಸ್ವಾತಂತ್ರ್ಯ. ಎಲ್ಲರ ಸ್ವಾತಂತ್ರ್ಯ ಎಂದರೆ ಸರ್ವಧರ್ಮ ಸಮಭಾವ. ನನ್ನ ಧರ್ಮ ನನ್ನೊಳಗಿದೆ. ನಿಮ್ಮ ಧರ್ಮ ನಿಮ್ಮದು. ನನಗೆ ಸುಮ್ಮನೆ ತೊಂದರೆ ಕೊಡದಿರು' ವಾಜಪೇಯಿಯವರು ಕೂಡ ಇದನ್ನೇ ಪ್ರತಿಪಾದಿಸುತ್ತಿದ್ದರು.</p>
<p>ಹಿರಿಯ ಪತ್ರಕರ್ತರಾದ ಮತ್ತು ಐಬಿಎನ್ ಚಾನಲ್‍ನ ಮುಖ್ಯಸ್ಥರಾದ ಉಮೇಶ ಉಪಾಧ್ಯಾಯ ಹೇಳುತ್ತಾರೆ, 'ವಾಜಪೇಯಿಯವರನ್ನು ಮಂದಗಾಮಿ ಎಂದು ಕರೆಯುವುದೆಂದರೆ ಅವರನ್ನು ಸರಿಯಾಗಿ ಅರ್ಥಮಾಡಿಕೊಳ್ಳಲಾಗದಂತಹ ಸ್ಥಿತಿಗೆ ಗೆರೆ ಎಳೆದಂತೆ. ಮತ್ತೊಬ್ಬರಂತೆ ಅವರೂ ಕೂಡ ಹಾರ್ಡ್‍ಲೈನರ್ ಆಗಿದ್ದಾರೆ. ಹಾಗೆಯೇ ಸಾಫ್ಟ್‍ಲೈನರ್ ಕೂಡ ಆಗಿದ್ದಾರೆ. ಅವರು ವಿಚಾರಗಳ ಪಾತ್ರೆಯ ಚೂಪಾದ ತುದಿಗಳನ್ನು ಬೇರೆಯವರೂ ಬಳಸುವಂತೆ, ಚುಚ್ಚದಂತೆ ನಯವಾಗಿಸುವ ಕೆಲಸ ಮಾಡಿದರು.'</p>
<p>ಅವರನ್ನು ಚೆನ್ನಾಗಿ ಅರ್ಥಮಾಡಿಕೊಳ್ಳಬೇಕೆಂದರೆ ಕೊಲ್ಕತ್ತಾದ ಬಡಾ ಬಜಾರ್‍ನಲ್ಲಿ ಅವರ ಏಕವ್ಯಕ್ತಿ ಕವಿತಾ ವಾಚನದ ರೆಕಾರ್ಡಿಂಗ್ ಕೇಳಬೇಕು. ತಮ್ಮ ಎಲ್ಲ ಕವಿತೆಗಳನ್ನು ಆ ರೆಕಾರ್ಡಿಂಗ್‍ನಲ್ಲಿ ವಾಚಿಸಿದ್ದಾರೆ. ಈ ಕಾರ್ಯಕ್ರಮವನ್ನು ಅಲ್ಲಿನ ರಾಜ್ಯಪಾಲರಾಗಿದ್ದ ಪಂಡಿತ್ ವಿಷ್ಣುಕಾಂತ ಶಾಸ್ತ್ರಿಗಳು ಆಯೋಜಿಸಿದ್ದರು.</p>
<p>'ಹಿಂದುತ್ವವನ್ನು ಪ್ರತಿಬಿಂಬಿಸುವ ಸರ್ವಯೋಗ್ಯ ವ್ಯಕ್ತಿಯೆಂದರೆ ವಾಜಪೇಯಿಯವರೇ. ಅವರು ಭಾರತೀಯತೆಯನ್ನು ಭಾರತದಲ್ಲಿದ್ದುಕೊಂಡೇ ಸ್ವೀಕರಿಸುವಲ್ಲಿ ಮುಖ್ಯ ಪಾತ್ರ ವಹಿಸಿದ್ದಾರೆ. ಅವರು ಕರ್ಮಕಾಂಡದಿಂದ ದೂರವಿದ್ದರು. ಆದರೆ ಭಾವನೆಗಳನ್ನು ಹೊತ್ತುತಂದರು. ಈ ರೀತಿಯಲ್ಲಿ ಅವರು ಒಬ್ಬ ಪ್ರಾಮಾಣಿಕ ಹಿಂದು, ಪ್ರಾಮಾಣಿಕ ಭಾರತೀಯ ಎಂದು ಹೇಳಬಹುದು' ಎಂದು ಉಪಾಧ್ಯಾಯರು ಹೇಳುತ್ತಾರೆ.</p>
<p>ಸಂಘದ ವಿಚಾರಧಾರೆಯಿಂದ ವಾಜಪೇಯಿಯವರು ದೂರವಾಗಿದ್ದಾರೆಯೇ? ಎಂಬ ಪ್ರಶ್ನೆಗೆ ಉತ್ತರಿಸುತ್ತ ದಿಗ್ವಿಜಯ್ ಸಿಂಹರು ಹೇಳುತ್ತಾರೆ, 'ಸಂಘದ ವಿಚಾರಧಾರೆಯಿಂದ ದೂರವಾಗುತ್ತಿರುವ ವ್ಯಕ್ತಿಗಳಲ್ಲಿ ವಾಜಪೇಯಿ ಕೂಡ ಒಬ್ಬರು ಎಂಬ ಭ್ರಮೆ ಬೇಡ. ಸಂಘದ ಮುಖವಾಣಿಯಾದ ಪಾಂಚಜನ್ಯದ ಸಂಪಾದಕರಾಗಿದ್ದ ವ್ಯಕ್ತಿಯು, ಸಂಘದ ವಿಚಾರಧಾರೆಯಿಂದ ದೂರವಾಗುತ್ತಿದ್ದಾರೆ ಎಂದು ಯೋಚಿಸುವುದಕ್ಕೇ ಸಾಧ್ಯವಿಲ್ಲ. ಅವರ ಒಳ್ಳೆಯತನ, ಸಾಮಥ್ರ್ಯ ಹಾಗೂ ವಿಶಾಲ ಹೃದಯದ ವರ್ತನೆಯಿಂದ ವಿರೋಧಿಗಳು ಕೂಡ ಅವರಿಂದ ಆಕರ್ಷಿತರಾಗುತ್ತಿದ್ದಾರೆ.'</p>
<p>ಅನೇಕ ವರ್ಷಗಳಿಂದ ಬಿಜೆಪಿಯಲ್ಲಿರುವ ರಾಮ್ ಜೇಠ್ಮಲಾನಿಯವರು ನೇರ ನುಡಿಗೆ ಹೆಸರಾದವರು. ಅವರ ಮಾತುಗಳಲ್ಲಿ ಯಾವುದೇ ಮುಚ್ಚುಮರೆ ಇರುವುದಿಲ್ಲ. ವಾಜಪೇಯಿ ಸರ್ಕಾರದಲ್ಲಿ ಅವರು 1996ರಲ್ಲಿ ಕಾನೂನು ಮಂತ್ರಿಯಾಗಿದ್ದರು ಮತ್ತು 1998ರಲ್ಲಿ ನಗರಾಭಿವೃದ್ಧಿ ಸಚಿವರಾಗಿದ್ದರು. ನಂತರ ಅವರನ್ನು ಕಾನೂನು ಮಂತ್ರಿಯನ್ನಾಗಿ ಮಾಡಲಾಯಿತು. ಜೇಠ್ಮಲಾನಿ 2004ರಲ್ಲಿ ವಾಜಪೇಯಿಯವರ ವಿರುದ್ಧವಾಗಿ ಲಖ್ನೌನಲ್ಲಿ ಸ್ಪರ್ಧಿಸಿದ್ದರು. ಇಷ್ಟಾದರೂ ಅವರನ್ನು ಬಿಜೆಪಿಯು 2010ರಲ್ಲಿ ರಾಜಸ್ಥಾನದಿಂದ ರಾಜ್ಯಸಭೆಯ ಸಂಸದರನ್ನಾಗಿ ಮಾಡಿತು. ಮತ್ತು 2013ರಲ್ಲಿ ತೆಗೆದೂ ಹಾಕಿತು. ಜೇಠ್ಮಲಾನಿ ಹೇಳುತ್ತಾರೆ, 'ವಾಜಪೇಯಿಯವರು ಒಳ್ಳೆ ಹೃದಯವಂತರು. ಆದರೆ ಅಕ್ಕಪಕ್ಕ ಇರುವ ಜನರಿಂದ ಅವರಿಗೆ ಅನೇಕ ಸಲ ಸರಿಯಾದ ನಿರ್ಧಾರ ತೆಗೆದುಕೊಳ್ಳಲಾಗಲಿಲ್ಲ.'</p>
<p>ವಾಜಪೇಯಿಯವರ ಬಗ್ಗೆ ಜನಜನಿತವಾಗಿರುವ ಅಭಿಪ್ರಾಯಕ್ಕೆ ವ್ಯತಿರಿಕ್ತವಾದ ಅಭಿಪ್ರಾಯಗಳನ್ನು ಜೇಠ್ಮಲಾನಿ ವ್ಯಕ್ತಪಡಿಸುತ್ತಾರೆ. 'ಯಾವುದೇ ನಿರ್ಧಾರ ತೆಗೆದುಕೊಳ್ಳುವಾಗ ಅವರು ಸದಾ ಹಿಂದೇಟು ಹಾಕುತ್ತಿದ್ದರು. ಏಕೆಂದರೆ ಅವರು ಯಾರಿಗೂ ಕೆಟ್ಟವರಾಗಲು ಬಯಸುತ್ತಿರಲಿಲ್ಲ. ಅಲ್ಲದೆ ವಿವಾದಗಳಿಂದ ತಪ್ಪಿಸಿಕೊಳ್ಳಲು ಬಯಸುತ್ತಿದ್ದರು. ಅನೇಕ ಸಲ ಯಾವುದೇ ವಿಷಯದ ಬಗ್ಗೆ ತಮಗೆ ಸರಿಯಾದ ಮಾಹಿತಿ ಇಲ್ಲದಿದ್ದರೆ ಅದನ್ನು ಬೇರೆಯವರ ಮೇಲೆ ಹೊರಿಸುತ್ತಿದ್ದರು. ನನ್ನ ವರ್ಚಸ್ಸಿಗೆ ಧಕ್ಕೆಯಾಗದಿರಲಿ, ಯಾರಿಗೂ ಕೇಡಾಗದಿರಲಿ ಮತ್ತು ಅವರ ಅಜ್ಞಾನವೂ ಹಾಗೇ ಮರೆಯಾಗಿರಲಿ ಎಂದು ವಾಜಪೇಯಿಯವರು ಯಾವಾಗಲೂ ಪ್ರಯತ್ನಿಸುತ್ತಿದ್ದರು. ಅವರ ಚಾರಿತ್ರ್ಯದ ಪ್ರಮುಖ ಅಂಶವೆಂದರೆ ಅವರೆಂದೂ ವಿವಾದದ ಸುಳಿಗೆ ಸಿಲುಕಲು ಬಯಸುತ್ತಿರಲಿಲ್ಲ.'</p>
<p>ದೆಹಲಿಯ ತಮ್ಮ ಬಂಗಲೆಯ ಕಛೇರಿಯಲ್ಲಿ ಕೂತು ಜೇಠ್ಮಲಾನಿಯವರು ನನ್ನೊಡನೆ ಮಾತಾಡುತ್ತಿದ್ದರು. 'ನಾನಾಗ ವಾಜಪೇಯಿಯವರ ಸರ್ಕಾರದಲ್ಲಿ ಮಂತ್ರಿಯಾಗಿದ್ದೆ. ಆಗ ಯಾವುದೋ ವಿಷಯಕ್ಕೆ ಸಂಬಂಧಿಸಿದಂತೆ ನಾನು ಸುಪ್ರೀಂಕೋರ್ಟಿನ ಮುಖ್ಯ ನ್ಯಾಯಾಧೀಶರ ವಿರುದ್ಧ ಸಾರ್ವಜನಿಕವಾಗಿ ಟೀಕಿಸಿದ್ದೆ. ಇದಾದ ನಂತರ ಸೋಲಿ ಸೋರಾಬ್ಜಿ ಹಾಗೂ ವಾಜಪೇಯಿಯವರ ಆಪ್ತರಾದ ಕೆಲವು ಜನರು ಇದರಿಂದ ನ್ಯಾಯವ್ಯವಸ್ಥೆ ಹದಗೆಡುವುದೆಂದೂ ಮತ್ತು ಇದರ ಪರಿಣಾಮವನ್ನು ಸರ್ಕಾರ ಎದುರಿಸಬೇಕಾಗುವುದೆಂದು ತಿಳಿ ಹೇಳಿದರು. ಒಂದು ದಿನ ನಾನು ಮುಂಬಯಿಯಿಂದ ಕಾರಿನಲ್ಲಿ ಪುಣೆಗೆ ಹೋಗುತ್ತಿದ್ದೆ. ಆಗ ಕೇಂದ್ರ ಮಂತ್ರಿಗಳಾದ ಜಸವಂತಸಿಂಹರು ಫೋನು ಮಾಡಿ 'ರಾಮ್, ಸಾರಿ, ಆದರೆ ನಾನೇನು ಮಾಡಲಿ? ಪ್ರಧಾನಮಂತ್ರಿಗಳು ತಮ್ಮ ರಾಜೀನಾಮೆ ಕೇಳುತ್ತಿದ್ದಾರೆ. ಕೊಟ್ಟು ಬಿಡಿ' ಎಂದರು. 'ನಾನು ಮುಂಬಯಿಯಿಂದ ಪೂನಾಗೆ ಹೋಗುತ್ತಿದ್ದೇನೆ. ದಾರಿಯಲ್ಲಿ ಹತ್ತಿರದಲ್ಲಿ ಎಲ್ಲಾದರೂ ಫ್ಯಾಕ್ಸ್ ಮಿಶಿನ್ ಸಿಕ್ಕರೆ ಕೂಡಲೇ ರಾಜೀನಾಮೆ ಕಳಿಸುವೆ' ಎಂದು ನಾನು ಹೇಳಿದೆ, ಎಂದು ಜೇಠ್ಮಲಾನಿ ನನಗೆ ಹೇಳಿದರು.</p>
<p>'ನನಗೆ ಒಂದು ಮಾತೂ ಹೇಳದೆ ವಾಜಪೇಯಿಯವರು ಈ ತೀರ್ಮಾನ ಕೈಗೊಂಡರು. ಯಾರನ್ನು ನಾನು ಟೀಕಿಸಿದ್ದೆನೋ ಅವರೂ ಕೂಡ ವಾಜಪೇಯಿಯವರ ಮಿತ್ರರಾಗಿದ್ದರು. ಇದಾದ ನಂತರ ಯಾವತ್ತೂ ನಾನು ವಾಜಪೇಯಿಯವರನ್ನು ಭೇಟಿಯಾಗಲಿಲ್ಲ. ಅವರೂ ಕೂಡ ನನ್ನೊಡನೆ ಮಾತಾಡಲೂ ಇಲ್ಲ' ಎಂದು ಜೇಠ್ಮಲಾನಿ ಆರೋಪ ಮಾಡಿದರು.</p>
<p>ಜೇಠ್ಮಲಾನಿಯವರನ್ನು ನಾನು ಕೇಳಿದೆ, '2004ರಲ್ಲಿ ಲಖ್ನೌನಲ್ಲಿ ವಾಜಪೇಯಿಯವರ ವಿರುದ್ಧ ಚುನಾವಣೆಯಲ್ಲಿ ಏಕೆ ನಿಂತಿರಿ?</p>
<p>ಅವರು ಉತ್ತರಿಸಿದರು, 'ಅವರ ವಿರುದ್ಧ ನಾನು ಸಿಟ್ಟನ್ನು ಮತ್ತು ನನ್ನ ಅಸಮಾಧಾನವನ್ನು ತೋರಿಸಬೇಕೆಂದಿದ್ದೆ. ಅದು ಈಡೇರಿತು.'</p>
<p>ಜೇಠ್ಮಲಾನಿ ಮುಂದುವರೆಸಿದರು, 'ನಾನು ಮಂತ್ರಿ ಅಥವಾ ಸಂಸದನಾಗಿ ದೇಶಕ್ಕೋಸ್ಕರ ಒಳ್ಳೆ ಕೆಲಸ ಕಾರ್ಯಮಾಡಲು ಬಯಸುತ್ತಿದ್ದೆ. ಒಬ್ಬ ಪ್ರಾಮಾಣಿಕ ಮಂತ್ರಿಯ ಸಂಬಳ ನನ್ನ ಆಫೀಸಿನಲ್ಲಿ ಕೂತಿರುವ ಒಬ್ಬ ಕ್ಲರ್ಕ್ ಪಡೆಯುತ್ತಾನೆ. ರಾಜಕೀಯದಲ್ಲಿ ಯಾರೂ ಕೂಡ ಪ್ರಾಮಾಣಿಕವಾಗಿ ಕೆಲಸ ಮಾಡಲು ಇಚ್ಛಿಸುವುದಿಲ್ಲ.'</p>
<p>ನಾನು ಕೇಳಿದೆ, 'ವಾಜಪೇಯಿಯವರ ವಿರುದ್ಧವೇ ಸೆಣಸಿದ ನಿಮ್ಮನ್ನು ಮತ್ತೆ ಬಿಜೆಪಿಯು ಏತಕ್ಕೋಸ್ಕರ ರಾಜ್ಯಸಭೆಗೆ ಕಳುಹಿಸಿತು?'</p>
<p>ಕನ್ನಡಕದೊಳಗಿಂದ ಇಣುಕುತ್ತಿದ್ದ ಕುಹಕನಗೆ ಮುಖಕ್ಕೆ ಇಳಿದು ಬಂತು. ಹೇಳಿದರು, 'ಆತನನ್ನು ಕಾಪಾಡಲು!' (ಅಮಿತ್ ಶಾರನ್ನು ಸಂಕೇತಿಸುತ್ತಾ) ಆತನ ಕೇಸು ತೆಗೆದುಕೊಳ್ಳಲು ನನ್ನನ್ನು ಕೇಳಿದ್ದರು. ತೆಗೆದುಕೊಂಡೆ. ವಾದಿಸಿದೆ. ಉಳಿಸಿದೆ. ಆಡ್ವಾಣಿಯವರ ಕೇಸನ್ನೂ ನಾನೇ ಗೆಲ್ಲಿಸಿದ್ದೆ. ಆರೋಪ ನಿರ್ಧಾರವಾಗಿ ಬಿಟ್ಟಿತ್ತು. ಅವರ ಪಾರ್ಟಿಯ ಯೋಗ್ಯ ವಕೀಲರು ಆ ಕೇಸು ನಡೆಸುತ್ತಿದ್ದರು. ಹಾಗಿದ್ದ ಮೇಲೆ ನಾನೇಕೆ ಅವರಿಗೆ ನೆನಪಾದೆ? ನನ್ನ ಬಳಿ ಬಂದ ಮೇಲೆ ನಾನು ಮೊದಲು ಹೈಕೋರ್ಟಿನಲ್ಲಿ ಆಮೇಲೆ ಸುಪ್ರೀಂ ಕೋರ್ಟಿನಲ್ಲಿ ವಾದಿಸಿದೆ. ಅವರನ್ನು ಉಳಿಸಿಯೂ ಉಳಿಸಿದೆ. ಹೋಗಲಿ ಬಿಡಿ, ಈ ಜನಗಳಿಂದ ನಾನು ತುಂಬಾ ನಿರಾಶೆ ಹೊಂದಿದ್ದೇನೆ.'</p>
<p>'2013ರಲ್ಲಿ ಪಾರ್ಟಿಯು ತಮ್ಮನ್ನು ಏಕೆ ಹೊರಗೆ ಹಾಕಿತು?'</p>
<p>'ನಿಜ ಹೇಳುತ್ತೀನಲ್ಲ, ಅದಕ್ಕೆ. ಅಂಥಾದ್ದು ಏನು ಹೇಳಿದ್ದೆ ನಾನು? ಯುಪಿಎ ಸರ್ಕಾರದ ಭ್ರಷ್ಟಾಚಾರದ ವಿರುದ್ಧ ಏಕೆ ಮಾತಾಡಬಾರದು? ನಾನೇನಾದರೂ ತಪ್ಪು ಹೇಳಿದೆನಾ? ಚುನಾವಣೆಗಳಿಗಿಂತ ಮುಂಚೆ ಸ್ವಿಸ್ ಬ್ಯಾಂಕಿನಲ್ಲಿರುವ ಕಪ್ಪುಹಣ ವಾಪಸ್ಸು ತರಿಸುವ ಮತ್ತು ಪ್ರತಿಯೊಬ್ಬರಿಗೂ 15 ಲಕ್ಷ ಹಂಚುವ ವಾಗ್ದಾನ ಏನಾಯಿತು? ಏಕೆ ಆ ರೀತಿ ನಡೆದುಕೊಳ್ಳುತ್ತಿಲ್ಲ? ಎಂದು ನಾನು ಈಗಲೂ ಕೇಳುತ್ತೇನೆ. ಜರ್ಮನಿ ಹಾಗೂ ಹಿಂದೂಸ್ತಾನಗಳ ನಡುವೆ ಒಳ್ಳೆಯ ಸ್ನೇಹವಿದೆ. ಜರ್ಮನಿಯ ಹತ್ತಿರ ಸ್ವಿಸ್ ಬ್ಯಾಂಕಿನಲ್ಲಿ ಹಣ ಇಟ್ಟಿರುವ ಭಾರತೀಯರ ಪಟ್ಟಿಯೇ ಇದೆ. ಆ ಪಟ್ಟಿಯನ್ನು ಕೊಡಲು ಜರ್ಮನಿ ಸಿದ್ಧವಿದೆ. ನೀವೇಕೆ ಅದನ್ನು ಕೇಳುತ್ತಿಲ್ಲ? ಪಡೆಯುತ್ತಿಲ್ಲ? ಇವರೆಲ್ಲರಿಗಿಂತ ವಾಜಪೇಯಿಯವರು ಉತ್ತಮರು. ಅವರ ಹೃದಯದಲ್ಲಿ ಕಲ್ಮಶವಿಲ್ಲ.'</p>
<p>ವಾಜಪೇಯಿಯವರಿಗೆ ರಾಜಕೀಯದ ನಾಡಿಮಿಡಿತ ಚೆನ್ನಾಗಿ ಗೊತ್ತಿತ್ತು. ಸಾಮಾನ್ಯವಾಗಿ ಬಜೆಟ್‍ಗೆ ಸಂಬಂಧಿಸಿದಂತೆ ವಿರೋಧಪಕ್ಷ ಹಾಗೂ ಮಿತ್ರ ಪಕ್ಷಗಳಲ್ಲದೆ ಅನೇಕ ಸಲ ಬಿಜೆಪಿಯಲ್ಲೂ ಕೆಲವರು ಅಸಮಾಧಾನಗೊಳ್ಳುತ್ತಿದ್ದರು. ಆಗ ಸುಷ್ಮಾ ಸ್ವರಾಜರು ಹಣಕಾಸುಮಂತ್ರಿಯಾದ ಯಶವಂತ ಸಿನ್ಹಾರನ್ನು ಕಟುವಾಗಿ ಟೀಕಿಸುತ್ತಿದ್ದರು. 2000ರಲ್ಲಿ ನಾಗಪುರದಲ್ಲಿ ಬಿಜೆಪಿಯ ರಾಷ್ಟ್ರೀಯ ಪರಿಷತ್ತಿನ ಬೈಠಕ್ ನಡೆಯುವುದರಲ್ಲಿತ್ತು. ಆರೋಗ್ಯ ಸರಿಯಿಲ್ಲದ ಕಾರಣ ಹಣಕಾಸು ಮಂತ್ರಿ ಯಶವಂತ ಸಿನ್ಹಾರು ಅದರಲ್ಲಿ ಭಾಗವಹಿಸುತ್ತಿರಲಿಲ್ಲ. ಆದರೆ ಬೈಠಕ್‍ಗಿಂತ ಒಂದು ದಿನ ಮೊದಲು ಪ್ರಧಾನಮಂತ್ರಿ ವಾಜಪೇಯಿಯವರು ಫೋನು ಮಾಡಿ ನನ್ನ ಜೊತೆ ಬನ್ನಿ ಎಂದು ಕರೆದರು. ವಾಜಪೇಯಿಯವರು ಹಾಗೂ ಸಿನ್ಹಾ ಇಬ್ಬರೂ ಜೊತೆಯಲ್ಲಿ ನಾಗಪುರಕ್ಕೆ ಹೋದರು. ಏರ್‍ಪೋರ್ಟಿನಿಂದ ನೇರವಾಗಿ ಬೈಠಕ್‍ಗೆ ಹೋದರು. ವೇದಿಕೆಯಲ್ಲಿ ಮುರಳಿ ಮನೋಹರ ಜೋಷಿ ಇದ್ದರು. ವಾಜಪೇಯಿಯವರನ್ನು ನೋಡಿ ಅವರು ಕೆಳಗಿಳಿದು ಬಂದರು. ಸುಷ್ಮಾ ಸ್ವರಾಜರು ಸರ್ಕಾರದ ಆರ್ಥಿಕ ನೀತಿಯ ಬಗ್ಗೆ ಕೆಂಡಕಾರುತ್ತಿದ್ದಾರೆ ಎಂದು ಹೇಳಿದರು. ಆಕೆಯ ಪ್ರಶ್ನೆಗಳಿಗೆ ಈಗ ಉತ್ತರಿಸುವಿರೋ ಆಮೇಲೆ ಉತ್ತರಿಸುವಿರೋ? ಎಂದು ವಾಜಪೇಯಿಯವರು ಸಿನ್ಹಾರನ್ನು ಕೇಳಿದರು. ಆಕೆಯ ಅಸಮಾಧಾನದ ಕಾರಣವನ್ನು ತಿಳಿದುಕೊಂಡ ಮೇಲೆ ನಾಳೆ ಉತ್ತರಿಸುತ್ತೇನೆ - ಎಂದು ಸಿನ್ಹಾ ಹೇಳಿದರು. ರಾಷ್ಟ್ರೀಯ ಪರಿಷತ್ತಿನಲ್ಲಿ ನಾಯಕರು ಅಸಮಾಧಾನಗೊಂಡಿದ್ದಾರೆ ಎಂದು ತಿಳಿದುಕೊಂಡೇ ವಾಜಪೇಯಿಯವರು ತಮ್ಮ ಜೊತೆ ಸಿನ್ಹಾರನ್ನು ಕರೆದುಕೊಂಡು ಹೋಗಿದ್ದರು.</p>
<p>ಬಿಜೆಪಿಯ ಸಂಸದರಾಗಿದ್ದ ಮತ್ತು ಹಿರಿಯ ನಾಯಕರಾದ ಬಲಬೀರ್ ಪುಂಜ್‍ರನ್ನು ವಾಜಪೇಯಿಯವರ ಅತ್ಯಂತ ವಿಶ್ವಾಸಪಾತ್ರರ ವಲಯದಲ್ಲಿ ಒಬ್ಬರೆಂದು ನಂಬಲಾಗಿದೆ. ಪಕ್ಷದ ಮತ್ತೊಬ್ಬ ಹಿರಿಯ ನಾಯಕರೂ, ವಾಜಪೇಯಿ ಹಾಗೂ ಆಡ್ವಾಣಿ ಇಬ್ಬರಿಗೂ ಅತ್ಯಂತ ಆಪ್ತ ಮಿತ್ರರೂ ಆದ ದೀನಾನಾಥ ಮಿಶ್ರರು 1977ರ ಚುನಾವಣೆಯ ಸಂದರ್ಭದಲ್ಲಿ ಬಲಬೀರ್ ಪುಂಜರನ್ನು ವಾಜಪೇಯಿಯವರಿಗೆ ಪರಿಚಯಿಸಿದ್ದರು. ಪುಂಜರ ಪ್ರಕಾರ 1984ರಲ್ಲಿ ಬಿಜೆಪಿಯು ಲೋಕಸಭಾ ಚುನಾವಣೆಗಳಲ್ಲಿ ಸೋತು ಕೇವಲ ಎರಡೇ ಎರಡು ಸೀಟುಗಳನ್ನು ಪಡೆದಿತ್ತು. ಆಗ ಒಂದು ದಿನ ಬಲಬೀರ್ ಪುಂಜರು ವಾಜಪೇಯಿಯವರಿಗೆ ಫೋನು ಮಾಡಿದಾಗ 1977ರಲ್ಲಿ ಭೇಟಿಯಾಗಿದ್ದುದನ್ನು ನೆನೆದ ವಾಜಪೇಯಿಯವರು, ಪುಂಜರನ್ನು ಊಟಕ್ಕೆ ಆಮಂತ್ರಿಸಿದರು. ಆ ಕೂಟದಲ್ಲಿ ಮಿಸೆಸ್ ಕೌಲ್ ಮತ್ತು ಮಿಸ್ಟರ್ ಕೌಲ್ ಕೂಡ ಇದ್ದರು. ಆಗಿನಿಂದಲೂ ವಾಜಪೇಯಿಯವರಿಗೆ ಪುಂಜರ ಜೊತೆ ಒಡನಾಟವಿತ್ತು.</p>
<p>ವಾಜಪೇಯಿಯವರ ಹೆಸರೆತ್ತಿದರೆ ಸಾಕು ದೆಹಲಿಯ ಉದ್ಯೋಗ ಭವನದ ತಮ್ಮ ಸಚಿವಾಲಯದಲ್ಲಿ ಸರಿರಾತ್ರಿವರೆಗೂ ಕೆಲಸ ಮಾಡುವ ಕಲರಾಜ್ ಮಿಶ್ರರ ಮುಖದಲ್ಲಿ ಆನಂದ ಹೊರಹೊಮ್ಮುತ್ತದೆ. ತಾವು ಕೆಲಸ ಮಾಡುತ್ತಿದ್ದ ಸರ್ಕಾರಿ ಫೈಲುಗಳನ್ನು ಒಂದೆಡೆ ಎತ್ತಿಟ್ಟರು. ಇಬ್ಬರು ಮಂತ್ರಿಗಳೊಡನೆ ಅತಿ ಜರೂರು ಮಾತಾಡಬೇಕಿತ್ತು. ಫೋನಿನಲ್ಲಿ ಮಾತಾಡಿದ್ದಾಯಿತು. ಒಳ್ಳೆಯ ಚಹಾ ತರಲು ಹೇಳಿಕಳುಹಿಸಿದರು. 'ವಾಜಪೇಯಿಯವರ ಹೆಸರಿನಿಂದಲೇ ಮನಸ್ಸಿನಲ್ಲಿ ಆನಂದ ಉಕ್ಕುತ್ತದೆ' ಎಂದರು.</p>
<p>ಆಗ ಕಲರಾಜ್ ಮಿಶ್ರರು ಭಾರತೀಯ ಯುವ ಮೋರ್ಚಾದ ಉಪಾಧ್ಯಕ್ಷರಾಗಿದ್ದರು. ಸುಬ್ರಹ್ಮಣ್ಯಂ ಸ್ವಾಮಿ ಅಧ್ಯಕ್ಷರಾಗಿದ್ದರು. ಇಂದೌರ್‍ನಲ್ಲಿ ನಡೆಯುತ್ತಿದ್ದ ಅಧಿವೇಶನದಲ್ಲಿ ಕಲ್‍ರಾಜ್ ಮಿಶ್ರರನ್ನು ಅಧ್ಯಕ್ಷರೆಂದು ಘೋಷಿಸಲಾಯಿತು. ಬೇರೊಬ್ಬರನ್ನು ಅಧ್ಯಕ್ಷರನ್ನಾಗಿ ಮಾಡಬೇಕಾಗಿತ್ತು. ವಾಜಪೇಯಿಯವರು ಚಿಮನ್‍ಭಾಯಿ ಶುಕ್ಲಾರ ಹೆಸರು ಸೂಚಿಸಿದ್ದರು. ಆದರೆ ಸುಂದರಸಿಂಹ ಭಂಡಾರಿಯವರ ಸಲಹೆಯಂತೆ ಕಲ್‍ರಾಜ್ ಮಿಶ್ರರನ್ನು ಸರ್ವಸಮ್ಮತಿಯಿಂದ ಆಯ್ಕೆ ಮಾಡಲಾಯಿತು. ನಮ್ಮ ಅಭ್ಯರ್ಥಿಯು ಎಂಟು ಓಟುಗಳಿಂದ ಗೆದ್ದರು. ಚಿಮನ್‍ಭಾಯಿ ಶುಕ್ಲರು ಸೋತರು ಎಂದು ಮಾರನೇದಿನದ ಪತ್ರಿಕೆಯಲ್ಲಿ ಸುಬ್ರಹಣ್ಯಂ ಸ್ವಾಮಿಯವರ ಹೇಳಿಕೆ ಪ್ರಕಟವಾಯಿತು. ಮಿಶ್ರರು ದೆಹಲಿಗೆ ಹೋದಾಗ ವಾಜಪೇಯಿಯವರನ್ನು ಭೇಟಿಯಾದರು. 'ಹೋ..ಹೋ.... ನೀವು ಸ್ವಾಮಿಯವರ ಕಡೆಯವರಾ?' ಎಂದು ಕೇಳಿದರು. 'ನಾನು ಸಂಘಟನೆಯ ಕಡೆಯವನು. ತಾವು ಸಂಘಟನೆಯ ನಾಯಕರು' ಎಂದು ಮಿಶ್ರರು ಹೇಳಿದರು. ವಾಜಪೇಯಿಯವರು ಜೋರಾಗಿ ನಕ್ಕುಬಿಟ್ಟರು. ಒಳ್ಳೆಯ ಕೆಲಸ ಮಾಡಲು ಮಿಶ್ರರಿಗೆ ಸೂಚಿಸಿದರು.</p>
<p>ಜನತಾ ಪಾರ್ಟಿಯ ಸರ್ಕಾರದ ಸಮಯದಲ್ಲಿ ಹವಾನಾದಲ್ಲಿ ಅಂತರರಾಷ್ಟ್ರೀಯ ಯುವ ಸಂಘಟನೆಯ ಸಭೆ ನಡೆಯುತ್ತಿತ್ತು. ಪ್ರತಿಯೊಬ್ಬ ಸದಸ್ಯರೂ ಅದರಲ್ಲಿ ಭಾಗವಹಿಸಲು ಬಯಸುತ್ತಿದ್ದರು. ಜನಸಂಘದ ಯುವ ಮೋರ್ಚಾದ ಪರವಾಗಿ ಕಲ್‍ರಾಜ್‍ಮಿಶ್ರರ ಹೆಸರು ಕೇಳಿಬಂತು. ಮಿಶ್ರರು ಪ್ರಧಾನಮಂತ್ರಿ ಮೊರಾರ್ಜಿ ದೇಸಾಯಿಯವರನ್ನು ಭೇಟಿ ಮಾಡಿದರು. ಆಗ ದೇಸಾಯಿಯವರು 'ಅಲ್ಲಿ ಏನು ನಡೆಯುತ್ತಿದೆ? ಎಂದು ನನಗೆ ಗೊತ್ತು. ನೀವೇನೂ ಅಲ್ಲಿಗೆ ಹೋಗಬೇಕಾಗಿಲ್ಲ' ಎಂದು ಹೇಳಿದರು. ಈ ವಿಷಯ ವಾಜಪೇಯಿಯವರಿಗೆ ಗೊತ್ತಾದಾಗ 'ನೀವು ಹೋಗಬಾರದೆಂದು ತೀರ್ಮಾನಿಸಿದಿರೇನು? ದೇಸಾಯಿಯವರು ಸರಿಯಾಗೇ ಹೇಳಿದ್ದಾರೆ. ನೇತೃತ್ವದ ಮಾತನ್ನು ಸದಾ ಪಾಲಿಸಬೇಕು' ಎಂದು ಹೇಳಿದರು.</p>
<p>'ವಾಜಪೇಯಿಯವರು ನಿಜವಾಗಿಯೂ ಪಾರ್ಟಿಯ ಅತಿ ಉನ್ನತ ನಾಯಕರಾಗಿದ್ದಾರೆ. ಆದರೆ ಅವರು ಯಾವುದೇ ನಿರ್ಣಯವನ್ನು ಯಾರೊಬ್ಬರ ಮೇಲೂ ಬಲವಂತವಾಗಿ ಹೇರಲಿಲ್ಲ. ಅವರು ಯಾವಾಗಲೂ ಟೀಮಿನ ತೀರ್ಮಾನವನ್ನು ಒಪ್ಪುತ್ತಿದ್ದರು' ಎಂದು ಕಲ್‍ರಾಜ್ ಮಿಶ್ರರು ಹೇಳುತ್ತಾರೆ. ಮಿಶ್ರರು ಒಂದು ಉದಾಹರಣೆ ಕೂಡ ಕೊಡುತ್ತಾರೆ. ಉತ್ತರ ಪ್ರದೇಶದಲ್ಲಿ ಬಿಜೆಪಿಯ ಪ್ರಾದೇಶಿಕ ಅಧ್ಯP್ಷÀರ ಆಯ್ಕೆ ಮಾಡಬೇಕಾಗಿತ್ತು. ಉತ್ತರಪ್ರದೇಶದ ಉಸ್ತುವಾರಿಕೆ ವಹಿಸಿಕೊಂಡಿದ್ದ ಸುಂದರ ಸಿಂಹ ಭಂಡಾರಿಯವರು ಹಿಮ್ಮತ್ ಸಿಂಹರನ್ನು ಅಧ್ಯಕ್ಷರನ್ನಾಗಿ ಮಾಡಲು ತವಕಿಸುತ್ತಿದ್ದರು. ಅದೇ ಸಮಯದಲ್ಲಿ ವಾಜಪೇಯಿಯವರ ಕಡೆಯಿಂದ ರಾಮ್‍ಪ್ರಕಾಶ್ ಗುಪ್ತರ ಹೆಸರು ಕೇಳಿಬಂತು. ಆದರೆ ಪಾರ್ಟಿಯಲ್ಲಿ ಈ ಇಬ್ಬರ ಹೆಸರುಗಳು ಯಾರಿಗೂ ಇಷ್ಟವಿರಲಿಲ್ಲ. ಆಗ ಪಾರ್ಟಿಯ ಸಾಕಷ್ಟು ಮಂದಿ ಒಟ್ಟಿಗೆ ಹೋಗಿ ವಾಜಪೇಯಿಯವರನ್ನು ಭೇಟಿಯಾಗಿ ಈ ಇಬ್ಬರ ಹೆಸರನ್ನು ಹೇಳದೇ ಕಲ್ಯಾಣಸಿಂಹರ ಹೆಸರನ್ನು ಸೂಚಿಸಿದಾಗ ಸ್ವಲ್ಪವೂ ತಡಮಾಡದೆ ವಾಜಪೇಯಿಯವರು ಅಧ್ಯಕ್ಷಗಿರಿಯ ಜವಾಬ್ದಾರಿಯನ್ನು ಕಲ್ಯಾಣಸಿಂಹರಿಗೆ ವಹಿಸಿಬಿಟ್ಟರು.</p>
<p>ವಾಜಪೇಯಿಯವರು ಯಾವಾಗಲೂ ತಮ್ಮನ್ನು ಸ್ವಯಂಸೇವಕ ಎಂದು ಕರೆದುಕೊಳ್ಳುತ್ತಿದ್ದರು. ಹೆಚ್ಚು ಕಡಿಮೆ ಸಂಘದ ವಿಚಾರಧಾರೆಯನ್ನು ಒಪ್ಪುತ್ತಾ ಬಂದರು. ಅವರ ತೆರೆದ ಮನದ ವರ್ತನೆಯು ಮತ್ತೆ ಮತ್ತೆ ಸಮಸ್ಯೆಯನ್ನು ಸೃಷ್ಟಿಸುತ್ತಲೇ ಇತ್ತು. ಸಂಘವನ್ನು ತನ್ನ ಪರಿವಾರ ಎಂದು ನಂಬುತ್ತಲೇ ಅವರು ತಮ್ಮ ಮನದ ಎಲ್ಲ ಕಿಟಕಿಗಳನ್ನು ಹೊಸ ಗಾಳಿಗೋಸ್ಕರ ತೆರೆದುಬಿಟ್ಟರು. ತೆರೆದ ಬಾಹುಗಳನ್ನೆತ್ತಿ ಬೇರೆಯವರ ವಿಚಾರಗಳನ್ನು ತಮ್ಮದಾಗಿ ಮಾಡಿಕೊಳ್ಳಲು ಹಿಂದೇಟು ಹಾಕಲಿಲ್ಲ. ರಾಮಮಂದಿರದ ನಿರ್ಮಾಣವನ್ನು ಅವರು ಬಯಸಿದರು. ಆದರೆ ಬಿಜೆಪಿ ಹಾಗೂ ಇತರ ರಾಜಕೀಯ ಪಕ್ಷಗಳನ್ನು ಅದಕ್ಕಾಗಿ ಬಳಸಿಕೊಳ್ಳಲು ಅವರು ಬಯಸಿರಲಿಲ್ಲ. ಬಾಬರಿ ಮಸೀದಿ ಧ್ವಂಸಗೊಳಿಸುವುದನ್ನು ಅವರು ವಿರೋಧಿಸಿದರು. ವಾಜಪೇಯಿಯವರು ತಮ್ಮ ರಾಜಕೀಯ ಕೆರಿಯರ್‍ನ್ನು ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ಜೊತೆಯಲ್ಲಿ ಕಾಶ್ಮೀರ ಆಂದೋಲನದಿಂದ ಆರಂಭಿಸಿದರು. 370ನೇ ವಿಧಿಯನ್ನು ತೆಗೆಯುವುದಕ್ಕಾಗಿ ಅವರು ಕಾಶ್ಮೀರವನ್ನು ಮತ್ತೆ ತುಂಡು ಮಾಡಲು ಬಯಸುತ್ತಿರಲಿಲ್ಲ. ಸದಾ ಕಾಲ ಮಹಿಳೆಯ ಹಕ್ಕುಗಳ ಬಗ್ಗೆ ಮಾತಾಡುವ ವಾಜಪೇಯಿಯವರು ಏಕರೂಪ ನಾಗರೀಕ ಸಂಹಿತೆಯನ್ನು ಜಾರಿಗೆ ತರಬೇಕಾದರೆ ಅದನ್ನು ಧರ್ಮದ ವಿಷಯವನ್ನಾಗಿ ಮಾಡಲು ಬಯಸುತ್ತಿರಲಿಲ್ಲ. ಬಹುಶಃ ಈ ಕಾರಣದಿಂದಲೇ ಕಟ್ಟರ್ ಪಂಥಿಗಳು ಅವರನ್ನು ‘ಮುಖವಾಡ’ ಎಂದು ಕರೆದಿರಬೇಕು. ಮಂದಗಾಮಿಗಳು ವಾಜಪೇಯಿಯವರಲ್ಲಿ ಸ್ವಯಂಸೇವಕನ ಚೆಹರೆಯನ್ನು ನೋಡುತ್ತಿದ್ದರು. ಆದರೆ ಮಹಾನಾಯಕ ಇವ್ಯಾವುದನ್ನು ಗಮನಿಸದೆ ತನ್ನ ದಾರಿ ತಾನು ಕಂಡುಕೊಳ್ಳುತ್ತಾನೆ. ಅದನ್ನೇ ವಾಜಪೇಯಿಯವರೂ ಯಾವಾಗಲೂ ಮಾಡಿದರು.</p>
</section>
<section class="level1 numbered" epub:type="chapter" role="doc-chapter" id="id-011">
		<h1 class="level1-title" epub:type="title"><span class="num">ಅಧ್ಯಾಯ 11</span> ಚಿರಕಾಲವಿರಲಿ ನಮ್ಮ ಸ್ನೇಹ</h1>
<p class="text-center">ಶತ ಶತ ಆಹುತಿಯಲ್ಲಿ<br /> ಬದುಕು, ಬೆಂದು ಸುಟ್ಟುಹೋಗಬೇಕಾಗಿದೆ<br /> ಹೆಜ್ಜೆ ಹೆಜ್ಜೆ ಕೂಡಿಸಿ ಸಾಗಬೇಕಾಗಿದೆ</p>
<p>ಎನ್‍ಡಿಎ ಸರ್ಕಾರವು ಚೆನ್ನಾಗಿ ಸಾಗುತ್ತಿತ್ತು. ಮಿತ್ರ ಪಕ್ಷಗಳ ಮೈತ್ರಿಕೂಟದ ಸರ್ಕಾರದ ಸಂಕಟಗಳು ಕಡಿಮೆಯಾಗುತ್ತಿದ್ದವು. ಸರ್ಕಾರದಲ್ಲಿ ಸೇರಿಕೊಂಡಿದ್ದ ಎಲ್ಲ ರಾಜಕೀಯ ಮಿತ್ರ ಪಕ್ಷಗಳೂ ವಾಜಪೇಯಿಯವರ ನೇತೃತ್ವದಲ್ಲಿ ತಮ್ಮನ್ನು ತಾವು ರಾಜಕೀಯ ದೃಷ್ಟಿಯಿಂದ ಸುರಕ್ಷಿತರೆಂದು ಧನ್ಯತೆಯನ್ನು ಅನುಭವಿಸುತ್ತಿದ್ದವು. 2003ರಲ್ಲಿ ಕೆಲವು ರಾಜ್ಯಗಳಲ್ಲಿ ವಿಧಾನಸಭಾ ಚುನಾವಣೆಗಳಾದಾಗ ಅಲ್ಲೆಲ್ಲ ಬಿಜೆಪಿಗೆ ಬಹುಮತ ಲಭ್ಯವಾಗಿತ್ತು ಇದರಿಂದ ಬಿಜೆಪಿಯ ಉತ್ಸಾಹ ಇಮ್ಮಡಿಯಾಗಿತ್ತು.</p>
<p>ಇದಕ್ಕೂ ಮುಂಚಿತವಾಗಿಯೇ ಆರ್‍ಎಸ್‍ಎಸ್‍ನ ಪ್ರಯತ್ನದಿಂದ ಆಡ್ವಾಣಿಯವರು ಉಪಪ್ರಧಾನಿಯಾಗಿದ್ದರು. ಆದರೆ ಆಡ್ವಾಣಿಯವರಿಗೆ ತಾನು ಪ್ರಧಾನಿಯಾಗಬೇಕೆಂಬ ಆಕಾಂಕ್ಷೆ ಬೆಳೆಯುತ್ತಿತ್ತು. 2004ರ ಕೊನೆ ಭಾಗದಲ್ಲಿ ಆಗಬೇಕಿದ್ದ ಚುನಾವಣೆಗಳನ್ನು ಅವಧಿಗೆ ಮುಂಚೆಯೇ ಮಾಡೋಣ ಎಂದು ಆಡ್ವಾಣಿಯವರು ವಾಜಪೇಯಿಯವರಿಗೆ ಒತ್ತಡ ಹೇರತೊಡಗಿದರು. ವಾಜಪೇಯಿಯವರಿಗೆ ಇದು ಇಷ್ಟವಿರಲಿಲ್ಲ, ಆದರೂ ಆಡ್ವಾಣಿಯವರ ಮಾತನ್ನು ಯಾವಾಗಲೂ ಕೇಳಿದಂತೆ ಆಗಲೂ ಅವರ ಮಾತನ್ನು ಮೀರದೇ ಕೇಳಿದರು. ಅವಧಿಗೆ ಮುನ್ನವೇ ಚುನಾವಣೆ ನಡೆಸಲು ನಿರ್ಧರಿಸಲಾಯಿತು.</p>
<p>ಈ ಬಾರಿ ಯಾವುದೇ ಲೋಪದೋಷವಾಗದೇ ಇರಲಿ, ಯಾವುದೇ ಅನುಮಾನಗಳೂ ಎಡತಾಕದಿರಲಿ ಎಂದು ಆಡ್ವಾಣಿಯವರು ಅಂದುಕೊಂಡರು. ಆದ್ದರಿಂದ ಬಿಜೆಪಿ ಕಛೇರಿಯಲ್ಲಿ ಇನ್ನೇನು ಚುನಾವಣೆಗಳ ಘೋಷಣೆಯಾಗಬೇಕು, ಅಷ್ಟರಲ್ಲಿ ಅವರು ಮತ್ತೊಂದು ರಥಯಾತ್ರೆ ನಡೆಸಲು ತೀರ್ಮಾನಿಸಿದರು. ತಮ್ಮ ನೇತೃತ್ವದಲ್ಲೇ 2004ರ ಚುನಾವಣೆಗಳು ಜರುಗಲಿ ಹಾಗೂ ಒಂದು ವೇಳೆ ಗೆದ್ದರೆ ನಾನೇ ಪ್ರಧಾನಮಂತ್ರಿಯಾಗುವುದು ಎಂದು ಅವರು ಹೇಳಬಯಸಿದ್ದರು. ಆದಾಗ್ಯೂ ಆ ಸಾರಿಯೂ ಕೂಡ ಚುನಾವಣೆಗಳು ವಾಜಪೇಯಿಯವರ ನೇತೃತ್ವದಲ್ಲೇ ನಡೆದವು. ಆಡ್ವಾಣಿಯವರು, 'ಭಾರತ ಉದಯ ಯಾತ್ರೆ' ಅಂದರೆ 'ಶೈನಿಂಗ್ ಇಂಡಿಯಾ' ಹೆಸರಿನ ಚುನಾವಣಾ ಅಭಿಯಾನಕ್ಕೆ ಹೊರಟು ಬಿಟ್ಟರು.</p>
<p>ಗುರಿ ದೂರವಿಲ್ಲ ಎನಿಸುತ್ತಿತ್ತು. ಈ ಭಾರತ ಉದಯಯಾತ್ರೆಯನ್ನು ನಾನೂ ಕವರ್ ಮಾಡುತ್ತಿದ್ದೆ. 'ಈ ಬಾರಿ ಬಿಜೆಪಿ ಮತ್ತು ಎನ್‍ಡಿಎಗಳ ವಿಜಯದ ಬಗ್ಗೆ ನಮ್ಮ ಪ್ರತಿಪಕ್ಷಗಳು ಕೂಡ ಯಾವುದೇ ಸಂಶಯ ಪಡುತ್ತಿಲ್ಲ, ಸೊಲ್ಲೆತ್ತುತ್ತಿಲ್ಲ. ಪ್ರತಿಯೊಬ್ಬರೂ ಈಗ ಬಿಜೆಪಿಗೆ ಎಷ್ಟು ಸೀಟು ಬರುತ್ತದೆ? ಹಾಗೂ ಬಿಜೆಪಿಯವರು ಎಷ್ಟು ಅಂತರದಿಂದ ಗೆಲ್ಲುತ್ತಾರೆ ಎಂದು ಲೆಕ್ಕಾಚಾರ ಹಾಕುತ್ತಿದ್ದಾರೆ' ಎಂದು ಆಡ್ವಾಣಿಯವರು ರಥಯಾತ್ರೆಯ ವೇಳೆ ಹೋದೆಡೆಯಲ್ಲೆಲ್ಲಾ ಹೇಳತೊಡಗಿದರು.</p>
<p>ವಾಜಪೇಯಿಯವರ ನೇತೃತ್ವದಲ್ಲಿ ಯಾವ ರೀತಿಯಲ್ಲಿ ಸಮ್ಮಿಶ್ರ ಸರ್ಕಾರ ಆಡಳಿತ ನಡೆಸಿತೋ ಆ ರೀತಿಯಲ್ಲಿ ಬೇರೆ ಯಾವ ಸರ್ಕಾರವೂ ಇರಲಿಲ್ಲ ಎಂದು ಆಡ್ವಾಣಿಯವರು ಯಾವಾಗಲೂ ಹೇಳುತ್ತಿದ್ದರು. ಭಾರತ ಉದಯ ಯಾತ್ರೆಯ ಸಂದರ್ಭದಲ್ಲಿ ಚಲಿಸುತ್ತಿದ್ದ ಏರ್‍ಕಂಡೀಷನ್ಡ್ ರಥದಲ್ಲಿ ನಾನು ಆಡ್ವಾಣಿಯವರ ಇಂಟರ್‍ವ್ಯೂ ನಡೆಸುತ್ತಿದ್ದೆ. 'ಯಾರನ್ನು ನೀವು ನಿಮ್ಮ ಜೀವನದ ಏಕೈಕ ಮಿತ್ರರೆಂದು ಕರೆಯುವಿರಿ?' ಎಂದು ನಾನು ಕೇಳಿದೆ. ಒಂದು ಕ್ಷಣವೂ ತಡಮಾಡದೆ ಅವರು 'ವಾಜಪೇಯಿಯವರೇನೇ' ಎಂದು ಹೇಳಿದರು. ಮತ್ತೆ ಸ್ವಲ್ಪ ಹೊತ್ತು ಸುಮ್ಮನಿದ್ದು ಮಾತಾಡಿದರು, 'ವಾಜಪೇಯಿಯವರು ನನ್ನ ಮಿತ್ರರಷ್ಟೇ ಅಲ್ಲ, ಅವರೇ ನನ್ನ ಗೈಡ್. ನನ್ನ ನಾಯಕರೂ ಅವರೇ. ಅವರಿಂದ ನಾನು ಬಹಳಷ್ಟು ಕಲಿತಿದ್ದೇನೆ. ಅವರಂತೆ ಭಾಷಣ ಮಾಡಲು ನನಗೆ ಬರುವುದಿಲ್ಲವಲ್ಲ ಎಂದು ಹೇಳಲು ನನಗೇನೂ ಯಾವುದೇ ಸಂಕೋಚವಿಲ್ಲ. ವಾಜಪೇಯಿಯವರಷ್ಟು ಜನಪ್ರಿಯ ನಾಯಕರು ಬೇರಾರೂ ಇಲ್ಲ.'</p>
<p>ನಾನು ಪ್ರಶ್ನಿಸಿದೆ, 'ಇಷ್ಟೊಂದು ದೀರ್ಘಕಾಲದವರೆಗೆ ಈ ಸ್ನೇಹ ಮುಂದುವರೆದು ಬಂದ ರಹಸ್ಯವೇನು? ಯಾವತ್ತೂ ಭಿನ್ನಾಭಿಪ್ರಾಯ ಬರಲಿಲ್ಲವೇ?' ಆಡ್ವಾಣಿಯವರು ಉತ್ತರಿಸಿದರು, 'ಒಬ್ಬರು ಮತ್ತೊಬ್ಬರಿಗೆ ಕೊಡುವ ಗೌರವ ಮತ್ತು ಪರಸ್ಪರ ವಿಶ್ವಾಸ. ಅವರು ನನ್ನ ಮೇಲೆ ಯಾವಾಗಲೂ ಭರವಸೆ ಇಟ್ಟಿದ್ದಾರೆ. ವಾಜಪೇಯಿಯವರಂತಹ ಮಹಾನಾಯಕ ನಮಗೆ ಸಿಕ್ಕಿರುವುದೇ ನಮ್ಮ ಸೌಭಾಗ್ಯ. ನಮ್ಮಿಬ್ಬರ ಮಧ್ಯೆ ಯಾವುದೇ ಭಿನ್ನಾಭಿಪ್ರಾಯವಿಲ್ಲ ಎಂದು ಇದರರ್ಥವಲ್ಲ. ಮತಬೇಧವಿತ್ತು ಆದರೆ ಮನಬೇಧವಿರಲಿಲ್ಲ. ಏಕೆಂದರೆ ವಾಜಪೇಯಿ ಯಾವಾಗಲೂ ಮತ್ತೊಬ್ಬರ ಮನಸ್ಸಿನ ಭಾವನೆಗಳನ್ನು ಮತ್ತು ಪಕ್ಷದ ತೀರ್ಮಾನಗಳನ್ನು ಗೌರವಿಸುತ್ತಾ ಬಂದರು.'</p>
<p>ನಾನು ಮತ್ತೊಂದು ಪ್ರಶ್ನೆ ಮಾಡಿದೆ. 'ಹೊಸ ಪೀಳಿಗೆಯಲ್ಲಿ ವಾಜಪೇಯಿ ಹಾಗೂ ಆಡ್ವಾಣಿಯವರಂಥ ಜೋಡಿಯನ್ನು ಕಲ್ಪಿಸಿಕೊಳ್ಳಲು ಸಾಧ್ಯವೇ? ಆ ರೀತಿಯ ಹೆಸರು ಸೂಚಿಸುವಿರಾ?'</p>
<p>ಆಡ್ವಾಣಿ ನಕ್ಕರು. ಸ್ವಲ್ಪ ಹೊತ್ತು ಸುಮ್ಮನಾಗಿ ಹೇಳಿದರು, 'ಅದನ್ನು ಹೊಸ ಪೀಳಿಗೆಯೇ ನಿರ್ಧರಿಸಬೇಕು. ಎಲ್ಲರೂ ಅವರವರದೇ ಶೈಲಿಯಲ್ಲಿ ಕೆಲಸ ಮಾಡುತ್ತಾರೆ. ಆದರೂ ನಮ್ಮ ಸದಸ್ಯರೆಲ್ಲರೂ ಪಕ್ಷದ ಜೊತೆ ಸಾಗುತ್ತಾರೆ. ಸಾಮೂಹಿಕ ನೇತೃತ್ವದಲ್ಲಿ ವಿಶ್ವಾಸವಿಡುತ್ತಾರೆ.'</p>
<p>'ಪ್ರಧಾನ ಮಂತ್ರಿಯಾಗಲಿಲ್ಲವೆಂಬ ನೋವಿದೆಯೇ..?'</p>
<p>ಆಡ್ವಾಣಿ ಸ್ವಲ್ಪ ಹೊತ್ತು ಸುಮ್ಮನಿದ್ದು ಹೇಳಿದರು, 'ಇಲ್ಲ ಪಾರ್ಟಿಯು ನನ್ನ ಯೋಗ್ಯತೆಗಿಂತ ಜಾಸ್ತಿ ಕೊಟ್ಟಿದೆ. ಎಂದು ತಿಳಿದಿದ್ದೇನೆ. ಅಲ್ಲದೆ ನಾವು ವಾಜಪೇಯಿಯವರ ನೇತೃತ್ವದಲ್ಲೇ ಮುಂದೆ ಸಾಗುತ್ತೇವೆ.'</p>
<p>ಅಟಲ್-ಆಡ್ವಾಣಿಯವರ ಸ್ನೇಹ ಐವತ್ತು ವರ್ಷಗಳಿಗಿಂತಲೂ ಹೆಚ್ಚಿನದು. ಆಡ್ವಾಣಿಯವರನ್ನು ಬಲ್ಲ ಅವರ ಒಬ್ಬ ಆಪ್ತರ ಅಭಿಪ್ರಾಯದಂತೆ ಈ ಸ್ನೇಹವನ್ನು 'ಟೆನ್ಸ್ ರಿಲೇಷನ್‍ಶಿಪ್' ಎಂದು ಹೇಳಬಹುದು. ಆ ನಂಟಿನಿಂದ ವೈಮನಸ್ಯ ಕೂಡ ಆಯಿತು. ಆ ನಂಟಿನಿಂದಲೇ ಎರಡೂ ಪರಿವಾರಗಳು ಬಾಳುತ್ತಿವೆಯೇನೋ. ಆಡ್ವಾಣಿಯವರು ತಮ್ಮ ವೃತ್ತಿಜೀವನದ ಪ್ರಾರಂಭವನ್ನು ವಾಜಪೇಯಿಯವರ ಕಾರ್ಯಾಲಯದಲ್ಲಿ ಸಹಾಯಕ (ಆಫೀಸ್ ಅಸಿಸ್ಟೆಂಟ್) ಆಗಿ ಶುರು ಮಾಡಿದ್ದರಿಂದ ಈ ನಂಟು ಸಾಧ್ಯವಿರಬಹುದು. ಈ ಕಾರಣದಿಂದಲೇ ವಾಜಪೇಯಿಯವರ ಪ್ರಭಾವದಿಂದ ಈಚೆ ಬರಲು ಆಡ್ವಾಣಿಯವರಿಗೆ ಸಾಧ್ಯವಾಗಲಿಲ್ಲ. ವಾಜಪೇಯಿಯವರ ಹೆಸರು ಕೇಳಿದಾಗಲೆಲ್ಲ ನಾನು ಆ ರೀತಿಯ ನಾಯಕನಾಗಲಿಲ್ಲ ಎಂಬ ಭಾವನೆ ಕಾಡುತ್ತದೆ.</p>
<p>1957ರಲ್ಲೇ ವಾಜಪೇಯಿಯವರು ಮಾಸ್ ಲೀಡರ್ ಆಗಿಬಿಟ್ಟಿದ್ದರು. ಆದರೆ ಆಡ್ವಾಣಿಯವರು ಬಹಳ ವರ್ಷಗಳ ತನಕ ಅವರ ಸಹಾಯಕರಾಗೇ ಇದ್ದರು. 1984ರ ಲೋಕಸಭಾ ಚುನಾವಣೆಯಲ್ಲಿ ಬಿಜೆಪಿಯ ಹೀನಾಯ ಸೋಲಿನ ನಂತರ ಸಂಘ ಪರಿವಾರಕ್ಕೆ ವಾಜಪೇಯಿಯವರ ವಿರುದ್ಧ ನಿಲ್ಲುವ ಅವಕಾಶ ಬಂದೊದಗಿತ್ತು. ಸಂಘದ ನಾಯಕರುಗಳು ವಾಜಪೇಯಿಯವರ ಸ್ಥಾನದಲ್ಲಿ 1986ರಲ್ಲಿ ಆಡ್ವಾಣಿಯವರನ್ನು ಪಾರ್ಟಿಯ ಅಧ್ಯಕ್ಷರನ್ನಾಗಿ ಮಾಡಿದರು. ಇದನ್ನು ಬಹುಶಃ ವಾಜಪೇಯಿಯವರಿಗೆ ಅರಗಿಸಿಕೊಳ್ಳಲು ಆಗಲೇ ಇಲ್ಲ. ಇದಾದ ಮೇಲೆ ರಾಮಮಂದಿರ ಆಂದೋಲನದಿಂದ ಆಡ್ವಾಣಿಯವರ ಜನಪ್ರಿಯತೆಯ ಗ್ರಾಫ್ ಏರಿದಂತೆಲ್ಲ ವಾಜಪೇಯಿ ಹಾಗೂ ಅವರ ಪರಿವಾರಕ್ಕೆ ಅದು ಇಷ್ಟವಾಗಲಿಲ್ಲ. ವಾಜಪೇಯಿಯವರು ಆಗಾಗ ಸಹಜವಾಗಿ ಮಾತಾಡುವಾಗಲೆಲ್ಲ ಆಡ್ವಾಣಿಯವರ ರಥಯಾತ್ರೆ ಮತ್ತು ಮಂದಿರ ನಿರ್ಮಾಣದ ಆಂದೋಲನವನ್ನು ಅದೊಂದು ನಾಟಕ ಅಥವಾ ಡ್ರಾಮೇಬಾಜಿ ಎನ್ನುತ್ತಿದ್ದರು ಎಂದು ಬಿಜೆಪಿ ಹಾಗೂ ಅದನ್ನು ಸಮರ್ಥಿಸುವ ಬಹಳಷ್ಟು ಜನ ಹೇಳುತ್ತಾರೆ. ಅಯೋಧ್ಯೆಯ ವಿಚಾರದಲ್ಲಿ ವಾಜಪೇಯಿಯವರು ರಥಯಾತ್ರೆಯನ್ನು ಒಪ್ಪಲಿಲ್ಲ. ಆದರೆ ಯಾವಾಗ ಪಾರ್ಟಿಯು ಈ ಯಾತ್ರೆಯನ್ನು ಒಪ್ಪಿತೋ ಆಗ ಅವರೂ ಸುಮ್ಮನಾದರು. ದೆಹಲಿಯ ಕಾನ್ಸ್‍ಟಿಟ್ಯೂಷನ್ ಕ್ಲಬ್‍ನ ಹೊರಗೆ ಆಡ್ವಾಣಿಯವರ ರಥಯಾತ್ರೆಗೆ ಹಸಿರು ಬಾವುಟ ತೋರಿಸಿದರು. ಆಗ ಇಡೀ ಬಿಜೆಪಿಯೇ ಒಂದೆಡೆ ನಿಂತರೆ, ವಾಜಪೇಯಿಯವರೇ ಇನ್ನೊಂದೆಡೆ ನಿಂತಿದ್ದರು. ಅದೇ ರೀತಿ ಮಂದಿರ ನಿರ್ಮಾಣದ ಆಂದೋಲನದಿಂದ ಬಿಜೆಪಿಯ ಗ್ರಾಫ್ ಹೆಚ್ಚಾಗಲು ಸಹಾಯವಾಯಿತು ಎಂಬುದನ್ನು ವಾಜಪೇಯಿಯವರು ಒಪ್ಪುವುದಿಲ್ಲ.</p>
<p>1996ರಲ್ಲಿ ಹವಾಲಾಕಾಂಡದಲ್ಲಿ ತಮ್ಮ ಹೆಸರು ಕೇಳಿಬಂದಾಗ ಆಡ್ವಾಣಿಯವರು ಸಂಸದರ ಸ್ಥಾನಕ್ಕೆ ರಾಜೀನಾಮೆ ನೀಡುವುದರ ಜೊತೆ ಜೊತೆಗೆ ನನ್ನ ಮೇಲಿರುವ ಈ ಕಳಂಕ ತೊಲಗುವವರೆಗೂ ನಾನು ಸಂಸತ್ತನ್ನು ಪ್ರವೇಶಿಸುವುದಿಲ್ಲ ಎಂದು ಘೋಷಣೆ ಮಾಡಿದ್ದರು. ಆದ್ದರಿಂದ 1996ರಲ್ಲಿ ಅವರು ಚುನಾವಣೆಗೆ ನಿಲ್ಲಲಿಲ್ಲ. ಆಡ್ವಾಣಿ ಹಾಗೂ ವಾಜಪೇಯಿ ಇಬ್ಬರೂ ಪರಸ್ಪರ ಮಾತಾಡುವಾಗ ಈ ವಿಷಯಕ್ಕೆ ಸಂಬಂಧಿಸಿದಂತೆ ಮಾಡುತ್ತಿದ್ದರು. ವಾಜಪೇಯಿಯವರು 'ಅವರು ನಿಮ್ಮನ್ನು ಎಂದು ಜೈಲಿಗೆ ಕಳುಹಿಸುವರು' ಎನ್ನುತ್ತಿದ್ದರು. (ಈ ಸತ್ಯವನ್ನು ಎರಡೂ ಕಡೆಯವರು ಖಂಡಿಸಿದ್ದಿರಬಹುದೇನೋ ಆದರೆ ಅನೇಕರು ನನಗೆ ಈ ವಿಷಯ ತಿಳಿಸಿದ್ದರು) ಈ ವಿಷಯವನ್ನು ಆಡ್ವಾಣಿ ಹಾಗೂ ವಾಜಪೇಯಿ ಇಬ್ಬರಿಗೂ ಆಪ್ತರಾದವರು ಹೇಳಿದರು. ಅವರಿಬ್ಬರನ್ನು ಜೊತೆಯಲ್ಲಿ ನೋಡುತ್ತಿರುವಷ್ಟು ಅವರಿಬ್ಬರ ನಂಟು ಸಹಜವಾಗಿರಲಿಲ್ಲ. ಆಡ್ವಾಣಿಯವರು ಯಾವಾಗಲೂ ಸಂಘಪರಿವಾರಕ್ಕೆ ಇಷ್ಟವಾದ ನಾಯಕರಾಗಿದ್ದರು. 1991ರಲ್ಲಿ ಲೋಕಸಭೆಯ ಚುನಾವಣೆಗಳ ನಂತರ ಸಂಘಪರಿವಾರವು ಆಡ್ವಾಣಿಯವರನ್ನು ಪ್ರತಿಪಕ್ಷದ ನಾಯಕನನ್ನಾಗಿ ಮಾಡಿತು. ಇದೂ ಕೂಡ ವಾಜಪೇಯಿಯವರಿಗೆ ಇಷ್ಟವಾಗಲಿಲ್ಲ. ಆ ನೋವು ಮನಸ್ಸಿನಲ್ಲಿ ಹಾಗೇ ಉಳಿದುಬಿಟ್ಟಿತು. ಈ ಘಟನೆಯ ನಂತರ ಇಬ್ಬರೂ ನಾಯಕರುಗಳ ಕುಟುಂಬಗಳ ನಡುವೆ ಕೂಡ ದೂರ ಹೆಚ್ಚುತ್ತಾ ಹೋಯಿತು. ವಾಜಪೇಯಿಯವರ ಪರಿವಾರದವರು ಅಟಲರಿಗಿಂತ ದೊಡ್ಡ ನಾಯಕರು ಯಾರೂ ಇಲ್ಲವೆಂದು ಅಂದುಕೊಳ್ಳುತ್ತಿದ್ದರು. ಪಾರ್ಟಿಯ ಶಕ್ತಿ ಕೂಡ ವಾಜಪೇಯಿಯವರಿಂದಲೇ ಹೆಚ್ಚುತ್ತಿರುವುದು, ಅಲ್ಲದೆ ಆಡ್ವಾಣಿಯವರ ಕಟ್ಟರ್ ಹಿಂದೂತನದಿಂದ ಪಾರ್ಟಿಗೆ ನಷ್ಟವಾಗುತ್ತಿದೆ ಎಂದೂ ಅವರು ಭಾವಿಸಿದ್ದರು. ಒಮ್ಮೆ ಮಂದಿರ ನಿರ್ಮಾಣ ಆಂದೋಲನದ ವಿರುದ್ಧವಾಗಿ ಆಯೋಜಿಸಿದ್ದ ಕಾರ್ಯಕ್ರಮದಲ್ಲಿ ವಾಜಪೇಯಿಯವರ ಮಗಳಾದ ನಮಿತಾ ಭಟ್ಟಾಚಾರ್ಯರು ಭಾಗವಹಿಸಿದ್ದರು.</p>
<p>1996ರ 13 ದಿನಗಳ ಸರ್ಕಾರದಲ್ಲಿ ರಾಜಕೀಯ ಪಕ್ಷಗಳ ಬೆಂಬಲ ಸಿಗದೇ ಇದ್ದುದಕ್ಕೆ ಆಡ್ವಾಣಿಯವರೇ ಕಾರಣ ಎಂದು ಹೇಳಲಾಗುತ್ತಿತ್ತು. ಆಗ ಇಬ್ಬರೂ ನಾಯಕರ ಪರಿವಾರಗಳಲ್ಲಿ ವೈರತ್ವದ ಉದ್ವೇಗ ಹೆಚ್ಚಾಯಿತು. 1995ರಲ್ಲಿ ಸ್ವತಃ ಆಡ್ವಾಣಿಯವರೇ ಯಾರ ಸಲಹೆಯೂ ಇಲ್ಲದೆ ವಾಜಪೇಯಿಯವರೇ ನಮ್ಮ ಪಾರ್ಟಿಯ ಪ್ರಧಾನ ಮಂತ್ರಿ ಅಭ್ಯರ್ಥಿ ಎಂದು ಘೋಷಿಸಿದರು. ಅದೇ ಸಮಯದಲ್ಲಿ ಆಡ್ವಾಣಿಯವರು ತಮ್ಮ ಜನಪ್ರಿಯತೆಯ ಶಿಖರ ತಲುಪಿದ್ದರು.</p>
<p>'ಮುಂದಿನ ಚುನಾವಣೆಯನ್ನು ವಾಜಪೇಯಿಯವರ ಹೆಸರಿನ ಶಕ್ತಿಯ ಮೇಲೆ ಗೆಲ್ಲಲಾಗುತ್ತದೆ. ಹಿಂದೂ ಓಟುಗಳು ನನಗೆ ಸಾಕಷ್ಟು ಬೀಳಬಹುದು, ಆದರೆ ಅದರಿಂದ ಕೆಲಸವಾಗುವುದಿಲ್ಲ. ವಾಜಪೇಯಿಯವರಿಗೆ ಎಲ್ಲರ ಓಟುಗಳು ಸಿಗುತ್ತವೆ' ಎಂದು ಆಡ್ವಾಣಿಯವರು ತಮ್ಮ ನಿಕಟವರ್ತಿಯೊಂದಿಗೆ ಹೇಳಿದರು. ಲೋಕಪ್ರಿಯತೆಯ ತುಟ್ಟತುದಿಗೆ ತಲುಪಿರುವ ನಾಯಕನೊಬ್ಬ ಹೀಗೆ ತೀರ್ಮಾನ ತೆಗೆದುಕೊಳ್ಳುವುದು ಬಹಳ ಕಷ್ಟವಾಗಬಹುದು.</p>
<p>ಆಡ್ವಾಣಿಯವರು ಯಾವಾಗಲೂ ಸಂಘಟನೆಯ ನಾಯಕರಾಗಿದ್ದರು. ಬಿಜೆಪಿಯನ್ನು ಸಂಘಟಿಸಲು ಅವರು ತಮ್ಮ ಜೀವನದುದ್ದಕ್ಕೂ ದುಡಿದರು. ಅವರು ಸಂಘಟನೆಯ ಕಾರ್ಯದಲ್ಲಿ ಜಿಲ್ಲಾ ಮಟ್ಟದ ನಾಯಕರು ಹಾಗೂ ಸಾವಿರಾರು ಕಾರ್ಯಕರ್ತರನ್ನು ಅವರ ಹೆಸರುಗಳ ಸಮೇತ ಗುರುತಿಸುತ್ತಾರೆ. ಆದರೆ ವಾಜಪೇಯಿಯವರಿಗೆ ಸಂಘಟನೆಯಲ್ಲಿ ಆಸಕ್ತಿ ಇಲ್ಲ. ಅವರಿಗೆ ಕಾರ್ಯಕರ್ತರ ಹೆಸರುಗಳೆಲ್ಲ ಮರೆತುಹೋಗುತ್ತಿದ್ದವು. ಅಥವಾ ಅದೇ ಅವರ ಸ್ಟೈಲಾಗಿತ್ತೇನೋ! ಉದಾಹರಣೆಗೆ ಗೋವಿಂದಾಚಾರ್ಯರನ್ನು ಕೆಲವು ವೇಳೆ ದ್ರೋಣಾಚಾರ್ಯ ಎಂದರೆ ಕೆಲವೊಮ್ಮೆ ಬೇರೆ ಯಾವುದೋ ಹೆಸರು ಹಿಡಿದು ಕರೆಯುತ್ತಿದ್ದರು. ಒಮ್ಮೆ ಸಂಸತ್ತಿನಲ್ಲಿ ತಮ್ಮ ವಿದೇಶಾಂಗ ಮಂತ್ರಿಯ ಬಗ್ಗೆ ಪ್ರಸ್ತಾಪಿಸುತ್ತ ಜಸವಂತಸಿಂಹರ ಹೆಸರನ್ನೇ ಮರೆತು ಹೋದರು. ಆಡ್ವಾಣಿ ಹಾಗೂ ವಾಜಪೇಯಿಯವರು ತಮ್ಮ ಸ್ನೇಹವನ್ನು ಕಾಪಾಡಿಕೊಂಡಿದ್ದರು ಎಂಬುದು ಬೇರೆ ಮಾತು. ಆಡ್ವಾಣಿಯವರು ವಾಜಪೇಯಿಯವರ ಮಾತನ್ನು ಕೊನೆಯ ಸತ್ಯವೆಂದು ಪರಿಗಣಿಸಿದರೆ, ವಾಜಪೇಯಿಯವರು ಆಡ್ವಾಣಿಯವರ ಮಾತನ್ನು ತೆಗೆದು ಹಾಕುವ ಪ್ರಯತ್ನ ಎಂದೂ ಮಾಡಲಿಲ್ಲ.</p>
<p>1998-99ರ ಮಾತು. ವಾಜಪೇಯಿಯವರು ಪ್ರಧಾನಮಂತ್ರಿಯಾಗಿದ್ದರು. ಆಗ ಆಡ್ವಾಣಿ ಅವರನ್ನು ಪಾರ್ಟಿಯ ಅಧ್ಯಕ್ಷರನ್ನಾಗಿ ಮಾಡುವ ಮಾತೆದ್ದಿತು. ವೆಂಕಯ್ಯನಾಯ್ಡುರವರು ಸಂಘದ ಈ ಬೇಡಿಕೆಯನ್ನು ಹೊತ್ತು ವಾಜಪೇಯಿಯವರ ಬಳಿಗೆ ಹೋದರು. ವಾಜಪೇಯಿಯವರು ತಮ್ಮದೇ ಸ್ಟೈಲಿನಲ್ಲಿ ಇದು ಅಸಂಭವ ಎಂದರು ಮತ್ತು ಆ ಮಾತು ಅಲ್ಲಿಗೇ ಮುರಿದುಬಿತ್ತು. ಆಗ ವಾಜಪೇಯಿಯವರು ಆಡ್ವಾಣಿಯವರನ್ನು ಪಾರ್ಟಿಯ ಅಧ್ಯಕ್ಷರನ್ನಾಗಿ ಮಾಡಿ ಅಧಿಕಾರವನ್ನು ಎರಡು ಕೇಂದ್ರಗಳಾಗಿ ಒಡೆಯಲು ಬಯಸುತ್ತಿರಲಿಲ್ಲ. ಒಮ್ಮೆ ವೆಂಕಯ್ಯನಾಯ್ಡುರವರು ಬಿಜೆಪಿಯ ಅಧ್ಯಕ್ಷರಾಗಿದ್ದಾಗ ಆಡ್ವಾಣಿಯವರನ್ನು ಲೋಹಪುರುಷ ಎಂದೂ, ವಾಜಪೇಯಿಯವರನ್ನು ವಿಕಾಸ ಪುರುಷ ಎಂದೂ ಕರೆದು ಬಿಟ್ಟಿದ್ದರು. ಇದನ್ನು ಕೇಳಿದ ವಾಜಪೇಯಿಯವರಿಗೆ ತುಂಬಾ ಕೋಪಬಂದಿತ್ತು. ಇದನ್ನು ಅರಿತ ನಾಯ್ಡುರವರು ಕ್ಷಮೆ ಬೇಡುವುದಕ್ಕೋಸ್ಕರ ಪ್ರಧಾನಮಂತ್ರಿ ನಿವಾಸದವರೆಗೆ ಓಡುತ್ತಾ ಹೋಗಿದ್ದರು.</p>
<p>ಆಡ್ವಾಣಿಯವರ ನಿಕಟವರ್ತಿಗಳೆಂದು ಕರೆಸಿಕೊಳ್ಳುವ ಹಿರಿಯ ಪತ್ರಕರ್ತರೊಬ್ಬರು ಹೇಳಿದರು, `1995ರಲ್ಲಿ ಆಡ್ವಾಣಿಯವರು ನಿಜವಾಗಿಯೂ ಪ್ರಧಾನಮಂತ್ರಿಯ ಕುರ್ಚಿಯಲ್ಲಿ ವಾಜಪೇಯಿಯವರನ್ನು ಕೂರಿಸುವ ಘೋಷಣೆ ಮಾಡಿದ್ದರು. ಆದರೆ ಸ್ವತಃ ಅವರೂ ಕೂಡ ಅದರ ಮೇಲೆ ಕೂರಲು ಕಾತುರರಾಗಿದ್ದರು. ಅವರ ಪರಿವಾರದವರು ಹಾಗೂ ಮಿತ್ರರು ಅವರ ಆ ಆಸೆಗೆ ನೀರೆರೆದರು. ಸಂಘ ಪರಿವಾರ ಕೂಡ ವಾಜಪೇಯಿಯವರಿಂದ ಮುಕ್ತಿ ಬಯಸುತ್ತಿತ್ತು. ಆಗ 2002ರಲ್ಲಿ ರಾಷ್ಟ್ರಪತಿ ಚುನಾವಣೆಗಳ ನೆಪದಲ್ಲಿ ಆಡ್ವಾಣಿಯವರನ್ನು ಪ್ರಧಾನಮಂತ್ರಿಯನ್ನಾಗಿ ಮಾಡುವ ಪ್ರಯತ್ನಗಳಾದವು. ಆದ್ದರಿಂದ ವಾಜಪೇಯಿಯವರನ್ನು ರಾಷ್ಟ್ರಪತಿಯನ್ನಾಗಿ ಮಾಡಲಾಗುವುದೆಂದು ಹೇಳಲಾಯಿತು. ಸಂಘ ಮತ್ತು ಬಿಜೆಪಿಯ ಕೆಲವರು ವಾಜಪೇಯಿಯವರನ್ನು ತಿಂಡಿಯ ಸಮಯದಲ್ಲಿ ಭೇಟಿಯಾದರು. ತಾವು ರಾಷ್ಟ್ರಪತಿಯಾಗಬೇಕೆಂದು ಕೇಳಿದರು. ಆಗ ವಾಜಪೇಯಿಯವರು ಅದು ಸಾಧ್ಯವಿಲ್ಲವೆಂದರು. ಆಗ ಆಡ್ವಾಣಿಯವರನ್ನು ಉಪಪ್ರಧಾನಿಯನ್ನಾಗಿ ಮಾಡಲಾಯಿತು. ಈಗಿರುವ ಲೋಕಸಭೆಯಲ್ಲಿ ತಾವೇ ಪ್ರಧಾನಿಯಾಗಿರಬೇಕು ಹಾಗೂ ಮುಂಬರುವ ಚುನಾವಣೆಯಲ್ಲಿ ಪಾರ್ಟಿಯು ಗೆದ್ದರೆ ಆಗ ಆಡ್ವಾಣಿಯವರೇ ಪ್ರಧಾನಿಯಾಗಲಿ ಎಂಬುದು ವಾಜಪೇಯಿಯವರ ಇಂಗಿತವಾಗಿತ್ತು. 2004ರಲ್ಲಿ ಚುನಾವಣೆಗಳನ್ನು ಅವಧಿಗಿಂತ 6 ತಿಂಗಳು ಮುಂಚೆಯೇ ನಡೆಸಿದ್ದು ದೊಡ್ಡ ಪ್ರಮಾದವಾಯಿತು. ಆಡ್ವಾಣಿಯವರು ಆಗ ತುಂಬಾ ತವಕ ಹೊಂದಿದ್ದರು. ಆಗ ವಾತಾವರಣ ಬಿಜೆಪಿಯ ಪರವಾಗಿದ್ದುದರಿಂದ ಲೋಕಸಭೆಯ ಜೊತೆ ಜೊತೆಗೆ ರಾಜಸ್ಥಾನ, ಛತ್ತೀಸ್‍ಗಢ ಮತ್ತು ಮಧ್ಯಪ್ರದೇಶಗಳ ವಿಧಾನಸಭಾ ಚುನಾವಣೆಗಳನ್ನು ನಡೆಸಿದರೆ ಒಳ್ಳೆಯದೆಂದು ಆಡ್ವಾಣಿಯವರು ತಮ್ಮ ಸಹವರ್ತಿಗಳಿಗೆ ಹೇಳಿದರು. ಆ ಮೂರೂ ವಿಧಾನಸಭೆಗಳಲ್ಲಿ ಬಿಜೆಪಿಯು ಗೆಲ್ಲುವುದೇನೋ ಗೆದ್ದಿತು. ಸರ್ಕಾರದ ನಿರ್ಧಾರದ ನಂತರ ಚುನಾವಣಾ ಆಯೋಗವು ಚುನಾವಣೆಗಳ ತಾರೀಖುಗಳನ್ನು ಘೋಷಿಸುವಾಗ ತಡ ಮಾಡಿತು. ಅದೇ ಸಮಯದಲ್ಲಿ ಆಡ್ವಾಣಿಯವರು `ಇಂಡಿಯಾ ಶೈನಿಂಗ್' ಅಂದರೆ ‘ಭಾರತ ಉದಯ ಯಾತ್ರೆ’ ಗೆ ಹೊರಟರು. ವಾಜಪೇಯಿಯವರು ಆಗಲೂ ಆ ಯಾತ್ರೆಯ ಪರವಾಗಿರಲಿಲ್ಲ. ಒಂದು ವೇಳೆ ಚುನಾವಣಾ ಫಲಿತಾಂಶಗಳು ಬಿಜೆಪಿ ಪರವಾಗಿ ಬಂದರೆ ಯಾತ್ರೆಯ ಕಾರಣದಿಂದ ಅದರ ಯಶಸ್ಸೆಲ್ಲ ನನಗೇ ಸಲ್ಲುತ್ತದೆ. ಆಗ ನಾನು ಪಿಎಂ ಆಗುವುದನ್ನು ತಪ್ಪಿಸಲು ಯಾರಿಂದಲೂ ಸಾಧ್ಯವಿಲ್ಲ ಎಂದು ಆಡ್ವಾಣಿಯವರಿಗೆ ಅನ್ನಿಸುತ್ತಿತ್ತು.</p>
<p>ಆಡ್ವಾಣಿಯವರನ್ನೂ ಸೇರಿದಂತೆ ಆಗ ಬಿಜೆಪಿಯ ಹೆಚ್ಚಿನ ನಾಯಕರೆಲ್ಲರೂ ಆತ್ಮವಿಶ್ವಾಸದಿಂದ ತುಂಬಿ ತುಳುಕುತ್ತಿದ್ದರು. ಅದೇ ಸಂದರ್ಭದಲ್ಲಿ ಉತ್ತರಪ್ರದೇಶ, ಬಿಹಾರ, ತಮಿಳುನಾಡು, ಮತ್ತು ಆಂಧ್ರಪ್ರದೇಶಗಳಲ್ಲಿ ಪಕ್ಷದ ಸ್ಥಿತಿ ಚೆನ್ನಾಗಿಲ್ಲ ಎಂಬುದು ಅನೇಕರ ಅಭಿಪ್ರಾಯವಾಗಿತ್ತು. ಸರಿಯಾಗಿ ಅದೇ ಹೊತ್ತಿನಲ್ಲಿ ತಮಿಳುನಾಡಿನಲ್ಲಿ ಡಿಎಂಕೆಯು ಸಂಬಂಧ ಕಡಿದುಕೊಂಡಿದ್ದರಿಂದ ತುಂಬಾ ಹೊಡೆತ ಬಿತ್ತು. ಅಲ್ಲಿ ಒಂದು ಸ್ಥಾನವೂ ಸಿಗಲಿಲ್ಲ.</p>
<p>ಬಿಜೆಪಿಯ ಹಿರಿಯ ಸಲಹೆಗಾರರೆಂದು ಕರೆಸಿಕೊಂಡಿರುವ ಎಸ್. ಗುರುಮೂರ್ತಿಯವರು ಡಿಎಂಕೆ ಜೊತೆ ಬಿಟ್ಟು ಎಐಡಿಎಂಕೆ ಅಂದರೆ ಜಯಲಲಿತಾ ಜೊತೆ ಸೇರಬೇಕು ಎಂದು ಆಡ್ವಾಣಿಯವರಿಗೆ ಸಲಹೆ ಕೊಟ್ಟಿದ್ದರು. ಜಾರ್ಜ್ ಫರ್ನಾಂಡಿಸ್‍ರು ಡಿಎಂಕೆಯ ಜೊತೆ ಬಿಡಲು ತಯಾರಿರಲಿಲ್ಲ. ತಮಿಳುನಾಡಿನಲ್ಲಿ ಕನಿಷ್ಟ ಅಂದರೆ 20 ಸೀಟುಗಳು ಸಿಗುತ್ತವೆ ಎಂದು ಗುರುಮೂರ್ತಿ ಹೇಳಿದ್ದರು. ಆದರೆ ತಮಿಳುನಾಡಿನ ನಗರವೊಂದರಲ್ಲಿ ಸಭೆ ನಡೆಸಿದಾಗ ಜನರೇ ಇರಲಿಲ್ಲ. ಆಗ ಆಡ್ವಾಣಿಯವರು ಈ ರಾಜ್ಯದಲ್ಲಿ ನಮಗೆ 12-13 ಸೀಟುಗಳು ಸಿಗಬಹುದು ಎಂದರು. ಆದರೆ ವಾಸ್ತವದಲ್ಲಿ ಒಂದು ಸ್ಥಾನವನ್ನೂ ತೆಗೆದುಕೊಳ್ಳಲು ಸಾಧ್ಯವಾಗಲಿಲ್ಲ.</p>
<p>'ವಾಜಪೇಯಿ ಮತ್ತು ಆಡ್ವಾಣಿಯವರ ಸ್ನೇಹ ಅತ್ಯಂತ ದೀರ್ಘವಾದ ಮತ್ತು ಆಳವಾದ ರಾಜಕೀಯ ಸ್ನೇಹ ಎಂದು ಪರಿಗಣಿಸಲ್ಪಡುವುದು ಅಲ್ಲದೇ ಒಬ್ಬರು ಇನ್ನೊಬ್ಬರನ್ನು ತುಂಬಾ ಚೆನ್ನಾಗಿ ಅರ್ಥಮಾಡಿಕೊಂಡಿದ್ದರು. ಆದರೆ ಇನ್ನೊಂದು ವಾಸ್ತವ ಸಂಗತಿ ಎಂದರೆ ಆಡ್ವಾಣಿಯವರಿಗೆ ತಾವು ಪ್ರಧಾನಿಯಾಗಬೇಕೆಂಬ ಆಸೆಯಿತ್ತು. ಅವರ ಜೊತೆಗಿದ್ದ ಅದರಲ್ಲೂ ಮುಖ್ಯವಾಗಿ ಸ್ವಪ್ನದಾಸ್ ಗುಪ್ತ, ಚಂದನ್ ಮಿತ್ರರಂಥ ಪತ್ರಕರ್ತ ಮಿತ್ರರು ಅಲ್ಲದೆ ಪಾರ್ಟಿಯ ಕೆಲವರು ಅವರನ್ನು, 1984ರಲ್ಲಿ ಎರಡೇ ಎರಡು ಸೀಟು ಪಡೆಯುತ್ತಿದ್ದ ಪಕ್ಷವು ಇಂದು 119 ಸೀಟುಗಳನ್ನು ಪಡೆಯಲು ನಿಮ್ಮಿಂದಲೇ ಸಾಧ್ಯವಾಯಿತು ಎಂದು ಪ್ರೇರೇಪಿಸುತ್ತಿದ್ದರು' ಎಂದು ವಾಜಪೇಯಿಯವರ ನಿಕಟವರ್ತಿಯಾದ ಶಕ್ತಿಸಿನ್ಹಾ ಹೇಳುತ್ತಾರೆ.</p>
<p>ಬಿಜೆಪಿಯ ಸಂಸದರಾಗಿದ್ದ ಬಲಬೀರ್ ಪುಂಜರು ಅಟಲ್ ಮತ್ತು ಆಡ್ವಾಣಿಯವರ ವಿಶ್ವಾಸಪಾತ್ರರಲ್ಲಿ ಒಬ್ಬರೆಂದು ಕರೆಸಿಕೊಂಡಿದ್ದಾರೆ. ಅವರು ಹೇಳುತ್ತಾರೆ, 'ವಾಜಪೇಯಿಯವರು ಏನಾದರೂ ಸಾಧಿಸಿದ್ದಾರೆ ಎಂದರೆ ಅದಕ್ಕೆ ಆಡ್ವಾಣಿಯವರಂಥಹ ಯೋಗ್ಯ, ತ್ಯಾಗಿ, ಚಾರಿತ್ರ್ಯವಂತ ಜೊತೆಗಾರನ ಸ್ನೇಹವೇ ಕಾರಣ. ಪಾರ್ಟಿ ಮತ್ತು ವಾಜಪೇಯಿಯವರ ಮೇಲಿನ ಅವರ ನಿಷ್ಠೆಯಲ್ಲಿ ಎಳ್ಳಷ್ಟೂ ಸಂದೇಹ ಪಡಲು ಸಾಧ್ಯವಿಲ್ಲ. 1995ರಲ್ಲಿ ತನ್ನ ತಲೆಯನ್ನು ಅಲಂಕರಿಸಬೇಕಾಗಿದ್ದ ಕಿರೀಟವನ್ನು ತೆಗೆದು ಮತ್ತೊಬ್ಬರ ತಲೆಗಿಟ್ಟಂತಹ ಮತ್ತೊಂದು ಉದಾಹರಣೆ ಇದೆಯೇ ನೀವೇ ಹೇಳಿ?'</p>
<p>ಹಿರಿಯ ಪತ್ರಕರ್ತರಾದ ಗೌತಮ್ ಲಾಹಿಡಿ ಹೇಳುತ್ತಾರೆ, '2004ರಲ್ಲಿ ಬಿಜೆಪಿಯ ಚುನಾವಣೆಯಲ್ಲಿ ಸೋತ ನಂತರ ಹಾಗೂ ಯುಪಿಎ ಸರ್ಕಾರ ರಚನೆಯಾದ ನಂತರ ದೆಹಲಿಯಲ್ಲಿ ಬಿಜೆಪಿಯ ಮುಖ್ಯ ಕಛೇರಿಯಲ್ಲಿ ನಡೆದ ಪತ್ರಿಕಾಗೋಷ್ಠಿ ಒಂದರಲ್ಲಿ ವಾಜಪೇಯಿ ಹಾಗೂ ಆಡ್ವಾಣಿ ಇಬ್ಬರೂ ಕೂತಿದ್ದರು. ಆಗ ನಾನು ವಾಜಪೇಯಿಯವರಿಗೆ 'ಈ ವರ್ಷದ ಸೆಪ್ಟೆಂಬರ್ ಹೊತ್ತಿಗೆ ಯುಪಿಎ ಸರ್ಕಾರ ಬಿದ್ದು ಹೋಗುತ್ತದೆ. ಎಂದು ಆಡ್ವಾಣಿಯವರು ಹೇಳುತ್ತಿದ್ದಾರಲ್ಲ, ಇದರ ಬಗ್ಗೆ ತಾವೇನು ಹೇಳುತ್ತೀರಿ?' ಎಂದು ಕೇಳಿದೆ. ಅದಕ್ಕವರು ನಕ್ಕು ಬಿಟ್ಟು, 'ನಾನೇನು ಜ್ಯೋತಿಷಿಯಲ್ಲ. ಅಲ್ಲದೆ ನನಗೆ ಜ್ಯೋತಿಷ್ಯ ಗೊತ್ತೂ ಇಲ್ಲ. ಅಂದ ಮೇಲೆ ಇದಕ್ಕುತ್ತರ ಹೇಗೆ ಕೊಡಬಲ್ಲೆ?'ಎಂದು ಹೇಳಿದರು.</p>
<p>ವಾಜಪೇಯಿ ಹಾಗೂ ಆಡ್ವಾಣಿಯವರ ನಂಟಿನಲ್ಲಿ ಸಿಹಿ ಮತ್ತು ಒಗರು ಎರಡೂ ಕಾಣಿಸಿಕೊಳ್ಳುತ್ತಿದ್ದವು. ಅವರಿಬ್ಬರೂ ಪರಸ್ಪರ ಗೌರವ ಕೊಟ್ಟುಕೊಳ್ಳುತ್ತಿದ್ದರು. ಒಬ್ಬರು ಮತ್ತೊಬ್ಬರ ಮಾತನ್ನು ಪಾಲಿಸುತ್ತಿದ್ದರು. ಯಾವುದೇ ಸಮಸ್ಯೆ ಇಬ್ಬರಲ್ಲಿ ಯಾರಿಗೇ ಬರಲಿ ಪರಸ್ಪರ ಸಲಹೆ ಕೊಟ್ಟುಕೊಳ್ಳುತ್ತಿದ್ದರು. ಹಾಗೂ ಯಾರನ್ನಾದರೂ ಭೇಟಿ ಮಾಡಬೇಕಿದ್ದರೆ ತಿಳಿಸುತ್ತಿದ್ದರು. ಎರಗಿ ಬಂದ ಬಹುಪಾಲು ಸಮಸ್ಯೆಗಳಲ್ಲಿ ತೊಡಕುಗಳು ಕಡಿಮೆಯಿದ್ದವು. ಆದರೆ ಅತಿ ದೊಡ್ಡ ಆಪತ್ತು ಎಂದರೆ ಕಂಧಾರಿನ ವಿಮಾನ ಅಪಹರಣ.</p>
<p>1999ನೇ ವರ್ಷದ ಕೊನೇ ವಾರ. ಕಂಧಾರಿನ ವಿಮಾನ ಅಪಹರಣದ ಸಿಲುಕಿನಲ್ಲಿ ಹತ್ತಿರ ಹತ್ತಿರ ಇನ್ನೂರು ಭಾರತೀಯರ ಜೀವ ಸಾವಿನ ಅಂಗೈನಲ್ಲಿತ್ತು. ಅನೇಕ ಆತಂಕವಾದಿಗಳನ್ನು ಬಿಡುಗಡೆ ಮಾಡಲು ಆ ಅಪಹರಣಕಾರರು ಶರತ್ತು ವಿಧಿಸಿದ್ದರು. ಪ್ರಧಾನ ಮಂತ್ರಿಗಳ ನಿವಾಸದಲ್ಲಿ ಪ್ರತಿದಿನ ಕ್ಯಾಬಿನೆಟ್ ಮತ್ತು ರಕ್ಷಣಾ ಸಮಿತಿಯ ಕ್ಯಾಬಿನೆಟ್ ಸಭೆಗಳು ಜರುಗುತ್ತಿದ್ದವು. ಪ್ರಧಾನಮಂತ್ರಿಗಳ ನಿವಾಸದ ಹೊರಗೆ ಆರ್‍ಸಿಆರ್‍ನಲ್ಲಿ, ವಿಮಾನದಲ್ಲಿ ಬಂಧಿತರಾಗಿದ್ದವರ ಸಂಬಂಧಿಕರು ಮುಷ್ಕರ ಮಾಡುತ್ತಿದ್ದರು. ಟಿವಿ ಚಾನಲ್ಲುಗಳಲ್ಲಿ ಅದರ ನೇರ ಪ್ರಸಾರವಾಗುತ್ತಿತ್ತು. ದೇಶದಾದ್ಯಂತ ಸರ್ಕಾರದ ವಿರುದ್ಧ ವಾತಾವರಣ ಸೃಷ್ಟಿಯಾಗುತ್ತಿತ್ತು. ಆಗ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಬ್ರಜೇಶ್ ಮಿಶ್ರ, ವಿದೇಶಾಂಗ ಮಂತ್ರಿ ಜಸವಂತ ಸಿಂಹ ಮತ್ತು ಪ್ರಧಾನಮಂತ್ರಿ ವಾಜಪೇಯಿ ಇವರುಗಳು ಆತಂಕವಾದಿಗಳನ್ನು ಬಿಡುಗಡೆ ಮಾಡುವ ತೀರ್ಮಾನ ಕೈಗೊಂಡರು. ಕ್ಯಾಬಿನೆಟ್‍ನಲ್ಲಿ ಇದರ ಬಗ್ಗೆ ಚರ್ಚೆಯಾದಾಗ ಆಡ್ವಾಣಿಯವರು ಒಪ್ಪಲಿಲ್ಲ. ಯಾವಾಗ ಒತ್ತಡ ಹೆಚ್ಚಾಯಿತೋ ಆಗ ಆಡ್ವಾಣಿಯವರು ನಾನು ಮಂತ್ರಿಸ್ಥಾನಕ್ಕೆ ರಾಜೀನಾಮೆ ನೀಡುತ್ತೇನೆ ಎಂದರು. ವಾಜಪೇಯಿಯವರು ಸಮಾಧಾನ ಮಾಡಿದ ಮೇಲೆಯೇ ಅವರು ಒಪ್ಪಿದ್ದು. ಆಡ್ವಾಣಿಯವರು ವಾಜಪೇಯಿ ಸರ್ಕಾರದಲ್ಲಿ ಪ್ರವರ್ಧಮಾನಕ್ಕೆ ಬರುತ್ತಿದ್ದ ಬ್ರಜೇಶ್ ಮಿಶ್ರರ ವರ್ಚಸ್ಸನ್ನು ನೋಡಿ ತಳಮಳಗೊಳ್ಳುತ್ತಿದ್ದರು.</p>
<p>ವಾಜಪೇಯಿಯವರು ಪ್ರಧಾನಮಂತ್ರಿಯಾಗಿದ್ದಾಗ ಮುಖ್ಯವಾಗಿ, ಅವರ ಅನಾರೋಗ್ಯದ ಕುರಿತಾಗಿ ಹೆಚ್ಚು ಚರ್ಚೆಯಾಗುತ್ತಿತ್ತು. ಇದರ ಹಿಂದೆ ಆಡ್ವಾಣಿಯವರ ಪಾಳಯದ ಕೈವಾಡವಿದೆ ಎಂದು ವಾಜಪೇಯಿಯವರ ಪರಿವಾರ ಯೋಚಿಸುತ್ತಿತ್ತು. ವಾಜಪೇಯಿಯವರಿಗೆ ಮಂಡಿಗಳ ಆಪರೇಷನ್ ಆಗಿ ಅವರ ಹದಗೆಟ್ಟ ಆರೋಗ್ಯದ ಸ್ಥಿತಿ ಬಗ್ಗೆ ಅಂತರರಾಷ್ಟ್ರೀಯ ಪತ್ರಿಕೆಯೊಂದು ಕವರ್‍ಸ್ಟೋರಿಯೊಂದನ್ನು ಪ್ರಕಟಿಸಿದಾಗಂತೂ ಆಡ್ವಾಣಿ ಅಂಡ್ ಕಂಪನಿ ಕಡೆ ವಕ್ರದೃಷ್ಟಿಗಳು ಹರಿಯತೊಡಗಿದವು.</p>
<p>'ಪಾರ್ಟಿಯಲ್ಲಿ ಸ್ವಪ್ನ ದಾಸ್‍ಗುಪ್ತರ ಪಾತ್ರವೇನು? ಎಂಬ ಬಗ್ಗೆ ಇಬ್ಬರೂ ನಾಯಕರುಗಳಲ್ಲಿ ಒಮ್ಮತ ಮೂಡಲೇ ಇಲ್ಲ. ಆಡ್ವಾಣಿಯವರ ಹಿಂದೂ ಅಜೆಂಡಾಗೆ ವೇಗವೇನಾದರೂ ಬಂದಿದ್ದರೆ ಅದಕ್ಕೆ ಸ್ವಪ್ನರ ಕೊಡುಗೆಯೇ ಕಾರಣ ಎಂದು ಹೇಳಲಾಗುತ್ತದೆ. ಆಡ್ವಾಣಿಯವರು ಸ್ವಪ್ನರಿಗೆ ಪದ್ಮಭೂಷಣವನ್ನು ಕೊಡಿಸಲು ಇಚ್ಛಿಸುತ್ತಿದ್ದರು. ಈ ರೀತಿಯ ಅನೇಕರಿದ್ದಾರೆ. ಆಮೇಲೆ ಎಲ್ಲರಿಗೂ ಕೊಡಿ ಎಂಬ ಕೂಗು ಕೇಳಿ ಬರುತ್ತದೆ. ಆದ್ದರಿಂದ ಬೇಡ ಸುಮ್ಮನಿರಿ ಎಂದು ವಾಜಪೇಯಿಯವರು ಆ ವಿಷಯಕ್ಕೆ ಮಂಗಳ ಹಾಡಿದರು' ಎಂದು ಹಿರಿಯ ಪತ್ರಕರ್ತರಾದ ಶೇಖರ್ ಅಯ್ಯರ್ ಹೇಳುತ್ತಾರೆ.</p>
<p>ಹಿರಿಯ ಟಿ.ವಿ. ಪತ್ರಕರ್ತರಾದ ರಾಜ್‍ದೀಪ್ ಸರ್‍ದೇಸಾಯಿ ಹೇಳುತ್ತಾರೆ, 'ವಾಜಪೇಯಿ-ಆಡ್ವಾಣಿ ಜೋಡಿಯನ್ನು ನೀವು ಹಿಂದೂಸ್ತಾನದ ರಾಜಕಾರಣದ ನಂಬರ್-1 ಜೋಡಿ ಎಂದು ಕರೆಯಬಹುದು. ಇಷ್ಟು ವರ್ಷಗಳ ಕಾಲ ಜೊತೆಗಿದ್ದುಕೊಂಡೂ ಒಬ್ಬರು ಮತ್ತೊಬ್ಬರನ್ನು ಹೀಯಾಳಿಸುವ ಪ್ರಯತ್ನ ಮಾಡಿದ ಒಂದೇ ಒಂದು ಘಟನೆ ಕೂಡ ಇಲ್ಲ. ಸಾರ್ವಜನಿಕ ವೇದಿಕೆಯಲ್ಲೂ ಕೂಡ ಈ ರೀತಿ ಯಾವತ್ತೂ ನಡೆದಿಲ್ಲ. ಇಬ್ಬರಲ್ಲೂ ಪರಸ್ಪರ ವಿಶ್ವಾಸ, ಗೌರವ ಮನೆ ಮಾಡಿದೆ. ಇಬ್ಬರಿಗೂ ತಮ್ಮ ತಮ್ಮ ಮಿತಿ ಗೊತ್ತು. ಇಬ್ಬರೂ ಪರಸ್ಪರ ಸಡಿಲತೆ, ಶಕ್ತಿ ತಿಳಿದು ಮುಂದಡಿಯಿಡತೊಡಗಿದರು. ಆಡ್ವಾಣಿಯವರಲ್ಲಿ ಸಂಘಟನೆಯ ಸಾಮಥ್ರ್ಯವಿದ್ದರೆ, ವಾಜಪೇಯಿಯವರು ಸಾಮಾನ್ಯನನ್ನೂ ಸೆಳೆಯುವ ವ್ಯಕ್ತಿತ್ವ ಹೊಂದಿದ ನಾಯಕರಾಗಿದ್ದಾರೆ.'</p>
<p>ಒಮ್ಮೆ ವಾಜಪೇಯಿಯವರು ಸರ್ಕಾರೀ ಕೆಲಸದ ನಿಮಿತ್ತ ವಾಯುಸೇನೆಯ ವಿಶೇಷ ವಿಮಾನದಲ್ಲಿ ಪ್ರ್ರಯಾಣಿಸುತ್ತಿದ್ದರು. ಅವರೊಡನೆ ಬಿಜೆಪಿಯ ಸಂಸದರಾಗಿದ್ದ ವಿಜಯ್ ಗೋಯಲ್ ಕೂಡ ಇದ್ದರು. 'ತಮಗೆ ಯಾವ ರೀತಿಯ ಅಡಿಗೆ ತುಂಬಾ ಇಷ್ಟ?' ಎಂದು ದಾರಿಯಲ್ಲಿ ಬಿಡುವು ಸಿಕ್ಕಾಗ ಗೋಯಲರು ವಾಜಪೇಯಿಯವರನ್ನು ಅವರ ಇಷ್ಟವಾದ ತಿಂಡಿ ತೀರ್ಥಗಳ ಬಗ್ಗೆ ಕೇಳುತ್ತಿದ್ದರು. 'ಚೈನೀಸ್ ಅಡಿಗೆ, ಪಾಯಸ, ಕಿಚಡಿ ತುಂಬಾ ಇಷ್ಟ' ಎಂದು ವಾಜಪೇಯಿ ಹೇಳಿದರು. 'ತಮಗೆ ಇಷ್ಟವಾದ ಪುಸ್ತಕ ಯಾವುದು?' ಗೋಯಲ್ ಕೇಳಿದರು. ವಾಜಪೇಯಿ ಒಂದೆರಡು ಪುಸ್ತಕಗಳ ಹೆಸರು ಹೇಳಿದರು. ಈಗ ಗೋಯಲರು, 'ತಮ್ಮ ಪ್ರೀತಿ ಪಾತ್ರ ಗೆಳೆಯ ಯಾರು?' ಎಂದರು. ವಾಜಪೇಯಿಯವರು ಕೇವಲ ಒಂದೇ ಒಂದು ಉತ್ತರ ಕೊಟ್ಟರು, 'ಆಡ್ವಾಣಿ.'</p>
<p>ವಿಜಯ್ ಗೋಯಲರು ಆಡ್ವಾಣಿ ಹಾಗೂ ವಾಜಪೇಯಿ ಇಬ್ಬರ ಜೊತೆಯೂ ಸಮಾನ ಸಂಬಂಧ ಹೊಂದಿದ್ದಾರೆ. 'ಆಡ್ವಾಣಿಯವರ ವ್ಯಕ್ತಿತ್ವ ಗಂಭೀರ ರಾಜಕಾರಣಿಯಂತಿದ್ದರೆ, ವಾಜಪೇಯಿಯವರದು ನಗೆಯ, ಹರಟೆಯ ಹಾಗೂ ಉಪವಾಸವಿದ್ದರೂ ಗಹಗಹಿಸಿ ನಗುತ್ತ ಇರುವಂತಹ ವ್ಯಕ್ತಿತ್ವ' ಎಂದು ಗೋಯಲರು ಹೇಳುತ್ತಾರೆ. ಗೋಯಲರು ಆಡ್ವಾಣಿಯವರ ಜೊತೆ ಹಾಡೂ ಹಾಡಿದ್ದಾರೆ. ಮತ್ತು ಡ್ಯಾನ್ಸ್ ಕೂಡ ಮಾಡಿದ್ದಾರೆ. ಆಡ್ವಾಣಿಯವರು ವಾಜಪೇಯಿಯವರಿಗಿಂತಲೂ ಹೆಚ್ಚು ಭಾವುಕ ಜೀವಿ ಎಂದು ಗೋಯಲ್ ಹೇಳುತ್ತಾರೆ.</p>
<p>ವಾಜಪೇಯಿ ಹಾಗೂ ಆಡ್ವಾಣಿಯವರ ಸ್ನೇಹ ಬೇರೆಯವರಿಗೆ ಮಾದರಿ ಎಂದು ಹೇಳಬಹುದಾಗಿದೆ. ಅದರಲ್ಲಿ ರಾಜಕೀಯ ಹಾಗೂ ವೈಯಕ್ತಿಕ ಎರಡು ರೀತಿಯ ನಂಟಿದೆ. ತುರ್ತುಪರಿಸ್ಥಿತಿಯ ಸಂದರ್ಭದಲ್ಲಿ ವಾಜಪೇಯಿಯವರ ಆರೋಗ್ಯ ಹದಗೆಟ್ಟಿದ್ದಾಗ ಅವರು ಆಸ್ಪತ್ರೆಯಲ್ಲಿದ್ದರು. ಆಗ ಆಡ್ವಾಣಿಯವರು ಬೆಂಗಳೂರಿನಲ್ಲಿದ್ದರು. ಅಪ್ಪಾ ಘಟಾಟೆಯವರಿಗೆ ಪತ್ರ ಬರೆದು ವಾಜಪೇಯಿಯವರ ಆರೋಗ್ಯ ವಿಚಾರಿಸುತ್ತಿದ್ದರು.</p>
<p>ಭೈರೋಸಿಂಹ ಶೆಖಾವತ್‍ರೊಡನೆ ವಾಜಪೇಯಿಯವರಿಗೆ ಅತಿ ಗಾಢವಾದ ಸ್ನೇಹವಿತ್ತು. ಆದರೆ ಆಡ್ವಾಣಿಯವರೊಡನೆ ಅತ್ಯಂತ ದೀರ್ಘವಾದ ಹಾಗೂ ಅತಿ ಹೆಚ್ಚಿನ ಸ್ನೇಹವಿತ್ತು. ಕಾರಣವೇನೆಂದರೆ ಇಬ್ಬರೂ ದೆಹಲಿಯಲ್ಲಿ ಜೊತೆ ಜೊತೆ ಕೆಲಸ ಮಾಡುತ್ತಿದ್ದರು. ಆದರೆ ಅದೇ ಶೆಖಾವತರು ಜೈಪುರದಲ್ಲಿರುತ್ತಿದ್ದರು.</p>
<p>ವಾಜಪೇಯಿಯವರಿಗೆ ಸಂಬಂಧಿಸಿದ ಘಟನೆಯೊಂದನ್ನು ಶೆಖಾವತರು ಹೇಳುತ್ತಾರೆ. ಅದು ಬಹಳ ಮುಖ್ಯವಾದುದೆಂದು ನನಗನ್ನಿಸುತ್ತದೆ. ಬಿಜೆಪಿಯ ಯುವ ನಾಯಕ ಪ್ರಮೋದ್ ಮಹಾಜನರು ವಾಜಪೇಯಿಯವರಿಗೆ ತುಂಬಾ ಪ್ರೀತಿಪಾತ್ರರಾಗಿದ್ದರು. ಪ್ರಮೋದ್ ಮಹಾಜನರನ್ನು ವಾಜಪೇಯಿಯವರು ಲೋಕಸಭಾ ಚುನಾವಣೆಯಲ್ಲಿ ಜೈಪುರದಿಂದ ನಿಲ್ಲಿಸ ಬಯಸಿದ್ದರು. ಏಕೆಂದರೆ ಮುಂಬಯಿಯಲ್ಲಿ ಪ್ರಮೋದ್ ಮಹಾಜನರಿಗೆ ಗೆಲ್ಲಲು ತುಂಬಾ ಕಷ್ಟವಾಗುತ್ತಿತ್ತು. ಜೈಪುರವು ಬ್ರಾಹ್ಮಣರ ಗಟ್ಟಿ ಓಟುಗಳಿರುವ ಬಿಜೆಪಿಯ ಕ್ಷೇತ್ರವೆಂದು ಪರಿಗಣಿಸಲ್ಪಟ್ಟಿದೆ. ದೀರ್ಘಕಾಲದಿಂದ ಅದು ಬಿಜೆಪಿಯ ಭದ್ರಕೋಟೆಯಾಗಿದೆ. ಪ್ರಮೋದ್ ಮಹಾಜನರನ್ನು ವಾಜಪೇಯಿಯವರು ಜೈಪುರದಲ್ಲಿ ನಿಲ್ಲಿಸಲು ತೀರ್ಮಾನಿಸಿದ್ದಾರೆ ಎಂದು ಭೈರೋಸಿಂಹ ಶೆಖಾವತರಿಗೆ ತಿಳಿದ ತಕ್ಷಣ ಅವರು ದೆಹಲಿಯಲ್ಲಿದ್ದ ವಾಜಪೇಯಿಯವರಿಗೆ ಫೋನ್ ಮಾಡಿ ನಿಮ್ಮನ್ನು ಭೇಟಿ ಮಾಡಲು ಬರುತ್ತಿದ್ದೇನೆ ಎಂದರು. ತಾವು ಪ್ರಮೋದ್ ಮಹಾಜನರನ್ನು ರಾಜ್ಯಸಭೆ ಮೂಲಕ ಕಳುಹಿಸಿ. ಜೈಪುರದಲ್ಲಿ ಅವರನ್ನು ನಿಲ್ಲಿಸಬೇಡಿ. ಎಂದು ವಾಜಪೇಯಿಯವರಿಗೆ ಹೇಳಿದರು. ಪ್ರಮೋದ್ ಮಹಾಜನರು ಜೈಪುರಕ್ಕೆ ಬಂದರೆ ಅಲ್ಲಿನ ರಾಜಕೀಯ ಕಾರ್ಯಚಟುವಟಿಕೆಗಳ ಮೇಲೆ ಪ್ರಭಾವ ಬೀಳುತ್ತದೆ. ಎಂದು ವಾಜಪೇಯಿಯವರಿಗೆ ಹೇಳಿದರು. 'ಆಮೇಲೆ ಅವರಿಗೆ ಜೈಪುರದಲ್ಲಿ ಕಾರ್ಯಕರ್ತರಿಂದ ಕೆಲಸ ಮಾಡಿಸಿಕೊಳ್ಳಲು ಕಷ್ಟವಾಗುತ್ತದೆ. ಈಗಲಂತೂ ಅಲ್ಲಿನ ನಮ್ಮ ಕಾರ್ಯಕರ್ತರು ಕೇವಲ ಪೂರಿ ಸಾಗಿನಲ್ಲಿ ಪಾರ್ಟಿಯ ಕೆಲಸ ಪೂರ್ತಿ ಮಾಡಿಬಿಡುತ್ತಾರೆ. ಒಂದು ವೇಳೆ ಪ್ರಮೋದ್ ಮಹಾಜನರು ಅಲ್ಲೇನಾದರೂ ಸ್ಪರ್ಧಿಸಿದರೆ ಅಲ್ಲಿನ ವಾತಾವರಣವೇ ಕೆಟ್ಟು ಹೋಗುತ್ತದೆ. ಆಮೇಲೆ ಕಾರ್ಯಕರ್ತರಿಗೆ ಯಾವಾಗಲೂ ಗಾಡಿ, ಹೋಟೇಲು ಮತ್ತು ಇತರೆ ವ್ಯವಸ್ಥೆ ಮಾಡಬೇಕಾಗಿ ಬರಬಹುದು.' ವಾಜಪೇಯಿಯವರು ಭೈರೋಸಿಂಹರ ಮಾತನ್ನು ಒಪ್ಪಿಕೊಂಡರು. ಇದರಿಂದ ವಾಜಪೇಯಿಯವರು ಕೇವಲ ಆಡ್ವಾಣಿಯವರಷ್ಟೇ ಅಲ್ಲ ತಮ್ಮ ಇತರ ನಿಕಟವರ್ತಿಗಳ ಮಾತನ್ನೂ ಕೂಡ ಪಾಲಿಸುತ್ತಿದ್ದರು ಎಂಬುದು ಅರ್ಥವಾಗುತ್ತದೆ.</p>
<p>ತಮ್ಮ ಮಾತಿಗಿಂತ ಪಾರ್ಟಿಯ ತೀರ್ಮಾನವೇ ಮುಖ್ಯ ಎಂಬುದೇ ವಾಜಪೇಯಿಯವರ ಹೆಚ್ಚುಗಾರಿಕೆ. ಆರ್‍ಎಸ್‍ಎಸ್ ಅಸಮಾಧಾನಗೊಂಡು ಪಟ್ಟು ಹಿಡಿದಿದ್ದರಿಂದ 1991ರಲ್ಲಿ ಮೊದಲಬಾರಿಗೆ ವಾಜಪೇಯಿಯವರ ಬದಲಾಗಿ ಆಡ್ವಾಣಿಯವರು ಲೋಕಸಭೆಯಲ್ಲಿ ಪ್ರತಿಪಕ್ಷದ ನಾಯಕರಾದರು. ಈ ಪ್ರಕ್ರಿಯೆಯಲ್ಲಿ ಗೋವಿಂದಾಚಾರ್ಯ ಹಾಗೂ ಪ್ರಮೋದ್ ಮಹಾಜನರ ಪಾತ್ರವಿದೆ ಎಂದು ವಾಜಪೇಯಿಯವರಿಗೆ ಅನ್ನಿಸಿತು. ಆಗೆಲ್ಲಾ ಪ್ರಮೋದ್ ಮಹಾಜನರು ಆಡ್ವಾಣಿಯವರಿಗೆ ಹತ್ತಿರವಾಗಿರುತ್ತಿದ್ದರು. ಚುನಾವಣೆಗಳಿಗಿಂತ ಮುಂಚೆ ನಡೆದ ಆಡ್ವಾಣಿಯವರ ರಥಯಾತ್ರೆಯಲ್ಲಿ ಪ್ರಮೋದ್ ಮಹಾಜನರು ಸಾರಥಿ ಹಾಗೂ ಸಂಯೋಜಕರಾಗಿದ್ದರು.</p>
<p>ಉದ್ದಿಮೆದಾರರಾದ ಹಾಗೂ ಮಹಾಜನರಿಗೆ ಹತ್ತಿರದವರಾದ ಸುಧಾಂಶು ಮಿತ್ತಲರ ಮಾತು ಕೇಳಿದಾಗ ಪ್ರಮೋದ್ ಮಹಾಜನರಿಗೂ ಈ ತೀರ್ಮಾನ ಸರಿ ಎನ್ನಿಸಲಿಲ್ಲ. ಆಡ್ವಾಣಿಯವರು ವಾಜಪೇಯಿಯವರ ಕೈ ಕೆಳಗೆ ಕೆಲಸ ಮಾಡಬಲ್ಲರು. ಆದರೆ ವಾಜಪೇಯಿ ಕೇವಲ ಸಂಸದರಾಗೇ ಇರುತ್ತಾರೆ. ಆಡ್ವಾಣಿಯವರು ನಾಯಕರಾಗುತ್ತಾರೆ. ಇದು ಅಷ್ಟು ಸರಿ ಇರುವುದಿಲ್ಲ ಎಂಬುದು ಮಹಾಜನರ ಭಾವನೆಯಾಗಿತ್ತು. ಆಗೆಲ್ಲಾ ವಾಜಪೇಯಿಯವರಿಗೆ ತುಂಬಾ ಖಿನ್ನತೆ ಆವರಿಸಿಬಿಟ್ಟಿತ್ತು. ಪಾರ್ಟಿಯನ್ನು ತ್ಯಜಿಸುವ ಮನಸ್ಸೂ ಮಾಡಿ ಬಿಟ್ಟಿದ್ದರು. ಆಗ ನರಸಿಂಹರಾವ್‍ರವರು, 'ತಾವು ಕಾಂಗ್ರೆಸ್ಸಿಗೆ ಬಂದು ಬಿಡಿ' ಎಂದೂ ಕರೆದರು. ಹಿರಿಯ ಪತ್ರಕರ್ತರಾದ ಕುಲದೀಪ್ ನೈಯರ್ ಹೇಳುತ್ತಾರೆ, 'ಆಗ ವಾಜಪೇಯಿಯವರು ನನ್ನನ್ನು ಕರೆದು ನೀವೆಲ್ಲ ಹೊಸ ಪಾರ್ಟಿಯನ್ನು ಏಕೆ ಕಟ್ಟುವುದಿಲ್ಲ? ನಾವು ಅದರಲ್ಲಿ ಸೇರಿಕೊಳ್ಳುತ್ತೀವಲ್ಲ ! ಎಂದು ಕೇಳಿದ್ದರು.'</p>
<p>ಬಹಳ ದಿನಗಳವರೆಗೆ ವಾಜಪೇಯಿಯವರು ಮಹಾಜನರಿಂದ ದೂರವಿದ್ದರು. ಅವರ ಬಗ್ಗೆ ಬೇಜಾರು ಮಾಡಿಕೊಂಡಿದ್ದರು. ವಾಜಪೇಯಿಯವರು ಹಾಗೂ ಅವರ ಕುಟುಂಬಕ್ಕೆ ವಸ್ತುಸ್ಥಿತಿ ಅರ್ಥಮಾಡಿಸಲು ಪ್ರಮೋದ್ ಮಹಾಜನ್ ತುಂಬಾ ಪ್ರಯತ್ನಪಟ್ಟರು. 1993ರಲ್ಲಿ ಮಾತುಕತೆಗಳೆಲ್ಲಾ ಆದವು. ಇದಾದ ಮೇಲೆ ವಾಜಪೇಯಿ ಹಾಗೂ ಮಹಾಜನರ ನಂಟು ಎಷ್ಟು ಹೆಚ್ಚಾಯಿತೆಂದರೆ 2005ರ ಬಿಜೆಪಿಯ ರಜತ ಜಯಂತಿಯ ಅಧಿವೇಶನದ ನಂತರ ನಡೆದ ಸಾರ್ವಜನಿಕ ಸಭೆಯಲ್ಲಿ ವಾಜಪೇಯಿಯವರು ಸಕ್ರಿಯ ರಾಜಕಾರಣದಿಂದ ಬದಿಗೆ ಸರಿಯುವ ಮಾತಾಡಿದರು. ಇನ್ನು ಮುಂದೆ ಈ ಪಾರ್ಟಿಯ ರಾಮ ಲಕ್ಷ್ಮಣರು ಆಡ್ವಾಣಿ ಹಾಗೂ ಪ್ರಮೋದ್ ಮಹಾಜನ್ ಆಗಿರುತ್ತಾರೆ ಎಂದರು. ಪ್ರಮೋದ್ ಮಹಾಜನರ ರಾಜಕೀಯ ಸಾಮಥ್ರ್ಯದ ಬಗ್ಗೆ ವಾಜಪೇಯಿಯವರಿಗೆ ತುಂಬಾ ನಂಬಿಕೆಯಿತ್ತು.</p>
<p>1996ರ ಜನವರಿಯಲ್ಲಿ ಹವಾಲಾ ಹಗರಣದಲ್ಲಿ ಲಾಲ್‍ಕೃಷ್ಣ ಆಡ್ವಾಣಿ, ಮದನ್‍ಲಾಲ್ ಖುರಾನಾ, ಯಶವಂತ್ ಸಿನ್ಹಾ, ಜನತಾ ದಳದ ಶರದ್ ಯಾದವ್ ಸಮೇತ ಅನೇಕ ರಾಜಕಾರಣಿಗಳ ಹೆಸರು ಕೇಳಿ ಬಂತು. ಎಸ್.ಕೆ. ಜೈನ್ ಎಂಬ ಉದ್ಯಮಿಯೊಬ್ಬರ ಡೈರಿಯಲ್ಲಿ ಬರೆದಿದ್ದ ವಿವರಗಳ ಆಧಾರದ ಮೇಲೆ ಈ ರೀತಿ ಆಯಿತು. ಇದರಲ್ಲಿ ಕಾಂಗ್ರೆಸ್ಸಿನ ಕೆಲವು ನಾಯಕರುಗಳ ಹೆಸರೂ ಇತ್ತು. ಕಾಂಗ್ರೆಸ್ ಹೀಗೇ ಮಾಡುತ್ತದೆ ಎಂದು ಆಡ್ವಾಣಿಯವರಿಗೆ ಮೊದಲೆ ಸುಳಿವು ಸಿಕ್ಕಿತ್ತು. ತಮ್ಮ ಹೆಸರು ಕೇಳಿ ಬಂದ ಕೂಡಲೇ ಅವರು ಮೊದಲು ಲೋಕಸಭೆಯಲ್ಲಿ ಪ್ರತಿಪಕ್ಷದ ಸ್ಥಾನಕ್ಕೆ ರಾಜೀನಾಮೆ ಸಲ್ಲಿಸಿದರು. ಈ ಹಗರಣದಲ್ಲಿ ನಾನು ತಪ್ಪಿತಸ್ಥನಲ್ಲವೆಂದು ಸಾಬೀತಾಗುವವರೆಗೂ ನಾನು ಚುನಾವಣೆಯಲ್ಲಿ ನಿಲ್ಲುವುದಿಲ್ಲ ಎಂದು ಘೋಷಣೆ ಮಾಡಿದರು. ದೆಹಲಿಯ ಮುಖ್ಯಮಂತ್ರಿ ಸ್ಥಾನಕ್ಕೆ ಮದನ್‍ಲಾಲ್ ಖುರಾನರು ಸಹ ರಾಜೀನಾಮೆ ಕೊಡಬೇಕಾಗಿ ಬಂತು. ಆ ಸಮಯದಲ್ಲಿ ಯಶವಂತ್ ಸಿನ್ಹಾರು ಚುನಾವಣಾ ಕಾರ್ಯದ ಸಲುವಾಗಿ ಅಸ್ಸಾಂನಲ್ಲಿದ್ದರು.</p>
<p>ತಾವೇನೂ ರಾಜೀನಾಮೆ ಕೊಡಬೇಕಾಗಿಲ್ಲ ಎಂದು ಪಾರ್ಟಿಯು ನಿಶ್ಚಯಿಸಿದೆ ಎಂದು ಪ್ರಧಾನ ಕಾರ್ಯದರ್ಶಿ ಗೋವಿಂದಾಚಾರ್ಯರು ಯಶವಂತ ಸಿನ್ಹಾರಿಗೆ ಫೋನ್ ಮಾಡಿ ಹೇಳಿದರು. ಸಿನ್ಹಾರು ಸಿಲ್‍ಚರ್‍ನಿಂದ ದೆಹಲಿಗೆ ಬಂದಾಗ ನಾನು ಬಿಹಾರಿನ ವಿಧಾನಸಭೆಗೆ ರಾಜೀನಾಮೆ ಸಲ್ಲಿಸುತ್ತೇನೆ ಎಂದು ಆಡ್ವಾಣಿಯವರೆದುರು ತಮ್ಮ ಅಭಿಲಾಷೆ ವ್ಯಕ್ತಪಡಿಸಿದರು. 'ನಿಮಗೇನೂ ತೊಂದರೆಯಿಲ್ಲ.ಹೇಗಾದರೂ ಆಗಲಿ ಒಮ್ಮೆ ವಾಜಪೇಯಿಯವರನ್ನು ಭೇಟಿಮಾಡಿ ಮಾತಾಡಿ' ಎಂದು ಆಡ್ವಾಣಿಯವರು ಸಲಹೆ ನೀಡಿದರು. 'ನಾನು ರಾಜೀನಾಮೆ ಕೊಟ್ಟೇ ಕೊಡುತ್ತೇನೆ' ಎಂದು ಸಿನ್ಹಾರು ವಾಜಪೇಯಿಯವರಿಗೆ ಹೇಳಿದಾಗ ವಾಜಪೇಯಿಯವರು ಮನಸ್ಸಿಲ್ಲದ ಮನಸ್ಸಿನಿಂದ ಒಪ್ಪಿದರು. ಸಿನ್ಹಾರು ಸಹ ರಾಜೀನಾಮೆ ನೀಡಿದರು. 1996ರ ಚುನಾವಣೆಗಿಂತ ಮುಂಚೆ ನರಸಿಂಹರಾವ್‍ರವರು ಅನೇಕ ನಾಯಕರುಗಳ ವರ್ಚಸ್ಸನ್ನು ಪ್ರಶ್ನಿಸಲು ಹೊಂಚುಹಾಕುತ್ತಿದ್ದರು. ಆಡ್ವಾಣಿಯವರಾದಿಯಾಗಿ ಅನೇಕ ನಾಯಕರುಗಳೂ ಈ ಹಗರಣದಲ್ಲಿ ನಿರ್ದೋಷಿಗಳೆಂದು ಸಾಬೀತಾಯಿತು. ಆದರೆ ಅಷ್ಟು ಹೊತ್ತಿಗೆ 1996ರ ಚುನಾವಣೆಗಳು ಆಗಿಹೋಗಿದ್ದವು. ಆ ಚುನಾವಣೆಗಳಲ್ಲಿ ಆಡ್ವಾಣಿ ಹಾಗೂ ಸಿನ್ಹಾ ಸ್ಪರ್ಧಿಸಲಿಲ್ಲ. ಈ ಚುನಾವಣೆಗಳ ನಂತರ ಬಿಜೆಪಿ ಮೊದಲ ಬಾರಿ ಸರ್ಕಾರ ರಚಿಸಿತು. ಅದೂ ಕೇವಲ 13 ದಿನ ಮಾತ್ರ. ಇಂತಹ ಉದಾಹರಣೆ ರಾಜಕಾರಣದಲ್ಲಿ ಬಹಳ ಕಡಿಮೆ ಸಿಗಬಹುದು.</p>
<p>1998ರಲ್ಲಿ ಸರ್ಕಾರ ರಚನೆಯಾದ ಕೆಲವು ತಿಂಗಳುಗಳಾದ ಮೇಲೆ ಒಂದು ದಿನ ಆಡ್ವಾಣಿಯವರು ಹಣಕಾಸುಮಂತ್ರಿಗಳಾದ ಯಶವಂತ ಸಿನ್ಹಾರಿಗೆ ಫೋನ್ ಮಾಡಿ ಮೋಹನ ಗುರುಸ್ವಾಮಿಯವರನ್ನು ನಿಮ್ಮ ಸಲಹೆಗಾರರನ್ನಾಗಿ ನೇಮಿಸಿಕೊಳ್ಳಿ ಎಂದರು. ಮೋಹನ ಗುರುಸ್ವಾಮಿಯವರನ್ನು ಯಶವಂತರು ಬಹಳ ಹಿಂದೆ ಭೇಟಿ ಮಾಡಿದ್ದರು. 1984ರಲ್ಲಿ ಇಬ್ಬರೂ ಚಂದ್ರಶೇಖರರ ಜೊತೆ ಕೆಲಸ ಮಾಡಲು ಶುರುಮಾಡಿದ್ದರು. ಹಾರ್ವರ್ಡ್ ಯೂನಿವರ್ಸಿಟಿಯಲ್ಲಿ ಓದಿದ್ದ ಗುರುಸ್ವಾಮಿಯವರಿಂದ ಚಂದ್ರಶೇಖರರು ಬಹಳ ಪ್ರಭಾವಿತರಾಗಿದ್ದರು. ಆದರೆ ಆಮೇಲೆ ಗುರುಸ್ವಾಮಿ ವಿ.ಪಿ. ಸಿಂಹರ ಪಾಳೆಯಕ್ಕೆ ಹೊರಟು ಹೋದರು.</p>
<p>ಗುರುಸ್ವಾಮಿಯವರು ಹಣಕಾಸು ಸಚಿವಾಲಯದಲ್ಲಿ ಹಸ್ತಕ್ಷೇಪ ಮಾಡುವುದನ್ನು ಆಡ್ವಾಣಿಯವರ ಪಾಳೆಯದ ಕೆಲವರು ಇಷ್ಟಪಡುತ್ತಿದ್ದರು ಎಂದು ಹೇಳಲಾಗುತ್ತದೆ. ವಾಜಪೇಯಿಯವರಿಗೆ ಇದು ಇಷ್ಟವಿರಲಿಲ್ಲ. ಆದರೂ ಯಶವಂತ ಸಿನ್ಹಾರು ಗುರುಸ್ವಾಮಿಯವರನ್ನು ತಮ್ಮ ಸಚಿವಾಲಯದಲ್ಲಿ ಇರಿಸಿಕೊಂಡರು. ಸಿನ್ಹಾರಿಗೂ ಗುರುಸ್ವಾಮಿಯವರ ಕಾರ್ಯವೈಖರಿ ಸಮಾಧಾನ ತರಲಿಲ್ಲ. ಕೆಲವು ದಿನಗಳಾದ ಮೇಲೆ ತೊಂದರೆಗಳು ಉಲ್ಬಣಿಸತೊಡಗಿದವು. ಆಗ ಯಶವಂತ ಸಿನ್ಹಾರು ಆಡ್ವಾಣಿಯವರೆದುರು ಪರಿಸ್ಥಿತಿಗಳನ್ನೆಲ್ಲ ವಿವರಿಸಿ ನಾನು ಗುರುಸ್ವಾಮಿಯವರನ್ನು ಕೆಲಸದಿಂದ ತೆಗೆದು ಹಾಕುತ್ತೇನೆ ಎಂದು ಹೇಳಿದರು. ಆಡ್ವಾಣಿಯವರು ತಮ್ಮ ಮಿತ್ರರೂ ಹಾಗೂ ಹಿರಿಯ ಪತ್ರಕರ್ತರೂ ಆದ ದೀನಾನಾಥ ಮಿಶ್ರರಿಗೆ ಫೋನು ಮಾಡಿ ಗುರುಸ್ವಾಮಿಯವರಿಗೆ ರಾಜೀನಾಮೆ ಕೊಡಲು ಹೇಳಿಬಿಡಿ ಎಂದು ಹೇಳಿದರು. ಸಂಜೆ ಗುರುಸ್ವಾಮಿಯವರು ಸಿನ್ಹಾರಿಗೆ ಫೋನು ಮಾಡಿ, 'ವಿಚಾರ ತಿಳಿಯಿತು, ನಾನು ವಿದೇಶಕ್ಕೆ ಹೊರಟಿದ್ದೇನೆ. ಬಂದ ಮೇಲೆ ರಾಜೀನಾಮೆ ನೀಡಬಹುದೇ?' ಎಂದು ಕೇಳಿದರು. ಸಿನ್ಹಾರು ಆಗಲಿ, ಪರವಾಗಿಲ್ಲ ಎಂದರು.</p>
<p>ಗುರುಸ್ವಾಮಿಯವರು ವಿದೇಶಕ್ಕೆ ಹೋದ ತಕ್ಷಣವೇ ಪತ್ರಿಕೆಯೊಂದರಲ್ಲಿ ವಾಜಪೇಯಿ, ಯಶವಂತ ಸಿನ್ಹಾ ಮತ್ತು ಸರ್ಕಾರಕ್ಕೆ ಸಂಬಂಧಿಸಿದಂತೆ ಒಂದೇ ಸಮ ಪುಂಖಾನುಪುಂಖವಾಗಿ ಕಟು ಟೀಕೆಗಳು ಪ್ರಕಟವಾಗತೊಡಗಿದವು. ಸಿನ್ಹಾರು ಅದೇ ದಿನ ಗುರುಸ್ವಾಮಿಯವರನ್ನು ವಜಾಗೊಳಿಸಿದರು. ಮಾರನೇ ದಿನ ಪತ್ರಿಕೆಗಳಲ್ಲಿ ಎರಡು ಸುದ್ದಿಗಳು ಪ್ರಕಟವಾದವು. ಒಂದು ಗುರುಸ್ವಾಮಿಯನ್ನು ವಜಾಗೊಳಿಸಿದ್ದು, ಮತ್ತೊಂದು ಅವರ ರಾಜೀನಾಮೆಗೆ ಸಂಬಂಧಿಸಿದ್ದು. ಮಾತು ಅಲ್ಲಿಗೇ ಮುಗಿಯಲಿಲ್ಲ. 1999ರ ಬಜೆಟ್ ಅಧಿವೇಶನಕ್ಕೆ ಮುಂಚೆ ಫೆಬ್ರವರಿಯಲ್ಲಿ ಗುರುಸ್ವಾಮಿಯವರು ಪತ್ರಿಕೆಯೊಂದರಲ್ಲಿ ವಾಜಪೇಯಿ ಹಾಗೂ ಅವರ ಅಳಿಯ ರಂಜನ್ ಭಟ್ಟಾಚಾರ್ಯ ಮತ್ತು ಸಿನ್ಹಾ ವಿರುದ್ಧ ಗಂಭೀರ ಆರೋಪ ಮಾಡುತ್ತ ಲೇಖನವೊಂದನ್ನು ಬರೆದಿದ್ದರು. ಸಂಸತ್ತಿನಲ್ಲಿ ಗಲಾಟೆಯಾಗಬೇಕಿತ್ತು. ಚೆನ್ನಾಗೇ ಆಯಿತು. ಆದರೆ ಆಡ್ವಾಣಿಯವರ ಬಳಿ ವಾಜಪೇಯಿಯವರು ಗುರುಸ್ವಾಮಿಯವರ ಬಗ್ಗೆ ಏನೊಂದೂ ಮಾತಾಡಲಿಲ್ಲ.</p>
<p>ಸಂಸತ್ತಿನಲ್ಲಿ ರಾಜಕಾರಣಿಗಳ ಮೇಲೆ ನಡೆಯುತ್ತಿರುವ ಅಪರಾಧೀ ಮೊಕದ್ದಮೆಗಳ ಬಗ್ಗೆ ಚರ್ಚೆ ನಡೆಯುತ್ತಿತ್ತು. ಯಾರೋ ಒಬ್ಬರು ಲಾಲ್‍ಕೃಷ್ಣ ಆಡ್ವಾಣಿ ಮತ್ತು ಲಲ್ಲೂಯಾದವರ ಹೆಸರೆತ್ತಿದರು. ವಾಜಪೇಯಿಯವರಿಗೆ ಎಲ್ಲಿಲ್ಲದ ಸಿಟ್ಟು ಬಂತು. 'ಆಡ್ವಾಣಿಯವರ ಜೊತೆ ಲಲ್ಲೂಯಾದವರನ್ನು ಎಂದೂ ಹೋಲಿಸಲಾಗದು' ಎಂದು ವಾಜಪೇಯಿ ಹೇಳಿದರು. ಆಗ ಶರದ್‍ಯಾದವರು ಎದ್ದು ನಿಂತು, 'ತಾವು ಖಂಡಿತ ನಿಜ ಹೇಳಿದಿರಿ. ಲಾಲೂ ಹಾಗೂ ಆಡ್ವಾಣಿಯವರನ್ನು ಹೋಲಿಸಲು ಸಾಧ್ಯವೇ ಇಲ್ಲ. ರಾಜಾ ಭೋಜನ ವಂಶಜರಾದ ಆಡ್ವಾಣಿಯವರೆಲ್ಲಿ? ಗಂಗೂ ಗಾಣಿಗ ವಂಶಜರಾದ ಲಾಲೂ ಎಲ್ಲಿ? ಇಬ್ಬರ ನಡುವೆ ಹೋಲಿಕೆಯೆಲ್ಲಿಂದ ಬಂತು?' ಎಂದುಬಿಟ್ಟರು. ಸದನದ ಹೊರಗೆ ಬಂದಾಗ ವಾಜಪೇಯಿಯವರು ಶರದ್ ಯಾದವರನ್ನು ಹಿಡಿದುಕೊಂಡು 'ಕುಚೇಷ್ಟೆ ಮಾಡುವಿರಾ?' ಎಂದರು.</p>
<p>ಶರದ್ ಯಾದವ್ ಹೇಳುತ್ತಾರೆ, 'ಅವರ ಅಥವಾ ಬಿಜೆಪಿ ವಿರುದ್ಧ ಮಾತಾಡುವಂತಹ ಎಷ್ಟೊಂದು ಅವಕಾಶ ಒದಗಿ ಬಂದಿದೆ, ಆದರೆ ವಾಜಪೇಯಿಯವರು ಯಾವುದೊಂದನ್ನೂ ಮನಸ್ಸಿನಲ್ಲಿ ಇಟ್ಟುಕೊಳ್ಳುತ್ತಿರಲಿಲ್ಲ.'</p>
<p>ಆಮೇಲೆ ಬರುಬರುತ್ತಾ ಆಡ್ವಾಣಿ ಹಾಗೂ ವಾಜಪೇಯಿಯವರ ನಂಟು ಬಹಳಷ್ಟು ಸಾಮಾನ್ಯವಾಗಿ ಬಿಟ್ಟಿತು. ಅದಕ್ಕೊಂದು ಉದಾಹರಣೆ ಎಂದರೆ, `ನಿತಿನ್ ಗಡ್ಕರಿಯವರು ಬಿಜೆಪಿ ಅಧ್ಯಕ್ಷರಾದಾಗ ಅಮೇರಿಕಾದ ಕಾರ್ಟರ್ ಸೆಂಟರ್‍ನಂತೆ ‘ಅಟಲ್ ಸಮಗ್ರ’ ಗ್ರಂಥವನ್ನು ಹೊರತರಬೇಕೆಂದು ತೀರ್ಮಾನಿಸಿದರು. ಅದರ ಮೂಲಕ ವಾಜಪೇಯಿಯವರ ಬಗ್ಗೆ ಸಂಶೋಧನೆಯ ಕೆಲಸ ಆಗಬೇಕೆಂಬುದು ಅವರ ಅಭಿಲಾಷೆಯಾಗಿತ್ತು. ಗಡ್ಕರಿಯವರಿಗೆ ವಿಶ್ವಾಸಪಾತ್ರರಾದ ವಿನಯ್ ಸಹಸ್ರಬುದ್ದೆ ಹಾಗೂ ಉಮೇಶ್ ಉಪಾಧ್ಯಾಯರಿಗೆ ಈ ಜವಾಬ್ದಾರಿಯನ್ನು ವಹಿಸಲಾಯಿತು. ಈ ಕೇಂದ್ರದಲ್ಲಿ ಆಡಿಯೋ, ವಿಡಿಯೋ ಮತ್ತು ಪುಸ್ತಕಗಳು ಅಥವಾ ಸಂಶೋಧನೆಗೆ ಸಂಬಂಧಿಸಿದ ಸಾಮಗ್ರಿಗಳನ್ನು ಇಡಬೇಕಾಗಿ ಬರುತ್ತಿತ್ತು. ಉದ್ಘಾಟನೆಯನ್ನು ನಡೆಸಿಕೊಟ್ಟು ಇದಕ್ಕೆ ಮಾರ್ಗದರ್ಶನ ಮಾಡಬೇಕೆಂದು ಬಯಸುತ್ತಾ ಈ ಇಬ್ಬರೂ ಆಡ್ವಾಣಿಯವರನ್ನು ಭೇಟಿ ಮಾಡಿದರು. ಆದರೆ ಆಡ್ವಾಣಿಯವರು ಇದರಲ್ಲಿ ಉತ್ಸಾಹ ತೋರಿಸಲೇ ಇಲ್ಲ. ಪರಿಣಾಮ ಏನಾಯಿತೆಂದರೆ ಸಾಕಷ್ಟು ಪ್ರಯತ್ನಗಳ ನಂತರವೂ ‘ಅಟಲ್ ಸಮಗ್ರ’ದ ಕೆಲಸ ಮುಂದೆ ಸಾಗಲೇ ಇಲ್ಲ.</p>
<p>2004ರ ಲೋಕಸಭಾ ಚುನಾವಣೆಗಳಲ್ಲಿ ಸೋತನಂತರ ಸಂಘಪರಿವಾರವು ಹಿಂದೂ ಹಿತವನ್ನು ಕಡೆಗಣಿಸಿದ ಆರೋಪ ಮಾಡುತ್ತಿದ್ದಿರಬಹುದು. ಹಿಂದೂನಿಷ್ಠರಾದ ಆಡ್ವಾಣಿಯವರು ತಮ್ಮ ವರ್ಚಸ್ಸನ್ನು ಬದಲಿಸಿಕೊಳ್ಳತೊಡಗಿದರು. ತಾವೇನಾದರೂ ವಾಜಪೇಯಿಯವರಂತೆ ರಾಷ್ಟ್ರೀಯ ಮಟ್ಟದಲ್ಲಿ ಎಲ್ಲ ವರ್ಗದವರಲ್ಲಿ ಜನಪ್ರಿಯತೆಯನ್ನು ಸಂಪಾದಿಸಬೇಕೆಂದರೆ ತಮ್ಮ ಹಿಂದೂನಿಷ್ಠ ತತ್ವವನ್ನು ಬದಲಿಸಿಕೊಳ್ಳಬೇಕಾಗಿದೆಯೆಂದು ಆಡ್ವಾಣಿಯವರಿಗೆ ಸಲಹೆ ನೀಡಲಾಯಿತು. ಆದರೆ ರಾಮಮಂದಿರ ನಿರ್ಮಾಣ ಆಂದೋಲನದ ಪರವಾಗಿ ರಥಯಾತ್ರೆ ನಡೆಸಿದಂಥ ಆಡ್ವಾಣಿಯವರಿಗೆ ಈ ರೀತಿಯ ಬದಲಾವಣೆ ಅಷ್ಟು ಸುಲಭವಾಗಿರಲಿಲ್ಲ. 'ಈ ರಥಯಾತ್ರೆಯನ್ನು ನಾನು ನನ್ನ ವರ್ಚಸ್ಸನ್ನು ಬದಲಿಸಿಕೊಳ್ಳುವುದಕ್ಕೋಸ್ಕರ ನಡೆಸಲಿಲ್ಲ' ಎಂದರು.</p>
<p>2005ರ ಮೇ 30 ರಿಂದ ಜೂನ್ 6ರವರೆಗೆ ಆಡ್ವಾಣಿಯವರು ಪಾಕೀಸ್ತಾನ ಪ್ರವಾಸ ಮಾಡಿದರು. ಅವರ ಜೊತೆಯಲ್ಲಿ ಸಹಕರ್ಮಿಯಾದ ಸುಧೀಂದ್ರ ಕುಲಕರ್ಣಿ ಮತ್ತು ದೀಪಕ್ ಛೋಪಡಾ, ಪತ್ನಿ ಕಮಲಾ ಆಡ್ವಾಣಿ, ಮಗ ಜಯಂತ್ ಹಾಗೂ ಸೊಸೆ ಗೀತಿಕಾ ಮತ್ತು ಮಗಳು ಪ್ರತಿಭಾ ಇದ್ದರು. ಆಡ್ವಾಣಿಯವರ ಹೆಂಡತಿ ಕಮಲಾರವರ ಊರು ಸಹ ಕರಾಚಿಯಾಗಿತ್ತು. ಆಡ್ವಾಣಿಯವರ ತಂಡ ತಮ್ಮ ಅಧಿಕೃತ ಮೀಡಿಯಾ ಟೀಮಿನಲ್ಲಿ ನನ್ನನ್ನು ಸೇರಿಸಿಕೊಂಡಿರಲಿಲ್ಲ. ಆದರೂ ನಾನು ಆ ಪ್ರವಾಸದಲ್ಲಿ ಭಾಗಿಯಾದೆ. ನನ್ನ ನ್ಯೂಸು ಚಾನಲ್ ಎನ್‍ಡಿಟಿವಿಯು ತನ್ನ ಮಟ್ಟದಲ್ಲಿ ವೀಸಾ ಮಾಡಿಕೊಟ್ಟು ನಾನೂ ಕೂಡ ಪಾಕೀಸ್ತಾನಕ್ಕೆ ಹೋಗಿ ಬರಲು ನಿಶ್ಚಯಿಸಿತು. ಆಡ್ವಾಣಿಯವರ ಜೊತೆಗೆ ನಾನೂ ಸೇರಿಕೊಂಡೆ. ಅನೇಕ ಪತ್ರಕರ್ತರು ಅವರ ಜೊತೆಯಲ್ಲಿದ್ದರು. ಸುಧೀಂದ್ರ ಕುಲಕರ್ಣಿಯವರು ಈ ಪ್ರವಾಸದ ಸಂಪೂರ್ಣ ವ್ಯವಸ್ಥೆ ಮಾಡಿದ್ದರು ಎಂದು ನನಗೆ ನೆನಪಿದೆ. ಒಂದು ಕಾಲದವರೆಗೆ ಕಮ್ಯೂನಿಸ್ಟ್ ಆಗಿದ್ದ ಕುಲಕರ್ಣಿಯವರು ದೆಹಲಿಯ ಕನಾಟ್‍ಪ್ಲಸ್‍ನಿಂದ ಪಾಕೀಸ್ತಾನ ಮತ್ತು ಜಿನ್ನಾಗೆ ಸಂಬಂಧಿಸಿದಂತೆ ಅನೇಕ ಪುಸ್ತಕಗಳನ್ನು ಖರೀದಿಸಿಟ್ಟುಕೊಂಡು ಸಂಪೂರ್ಣ ಸಿದ್ಧತೆ ಮಾಡಿಕೊಂಡಿದ್ದರು. ಅದೇ ರೀತಿ ಜಿನ್ನಾ ಬಗ್ಗೆ ಒಂದು ಭಾಷಣವನ್ನೂ ಸಿದ್ಧಪಡಿಸಿಕೊಂಡಿದ್ದರು. ಅದರ ಕುರಿತು ದೊಡ್ಡ ವಿವಾದವೇ ಹುಟ್ಟಿಕೊಂಡಿತು. ತಮ್ಮ ರಾಜಕೀಯ ಜೀವನವನ್ನೇ ಪಣಕ್ಕೊಡ್ಡಬೇಕಾದ ಪರಿಸ್ಥಿತಿ ಆಡ್ವಾಣಿಯವರಿಗೆದುರಾಯಿತು. ಪಾಕೀಸ್ತಾನದ ವಿದೇಶಾಂಗ ಮಂತ್ರಿ ಖುರ್ಷಿದ್ ಮಹಮೂದ್ ಕಸೂರಿಯವರ ಆಮಂತ್ರಣದ ಮೇರೆಗೆ ಆಡ್ವಾಣಿಯವರು ಸಂಪೂರ್ಣ ತಯಾರಿ ಜೊತೆಗೆ ಮೇ 30ರ ಸಂಜೆ ಪಾಕೀಸ್ತಾನ ಇಂಟರ್‍ನ್ಯಾಷನಲ್ ಏರ್‍ಲೈನ್ಸ್‍ನ ವಿಮಾನದಲ್ಲಿ ಲಾಹೋರ್‍ಗೆ ಹೊರಟರು. ಸುಮಾರು ಒಂದು ಘಂಟೆಯಲ್ಲಿ ನಾವಲ್ಲಿಗೆ ತಲುಪಿದೆವು.</p>
<p>ರಾಮಾಯಣದ ಕಾಲದಲ್ಲಿ ಲಾಹೋರನ್ನು ರಾಮದೇವರ ಮಗನಾದ ಲವನ ಆಡಳಿತದ ರಾಜಧಾನಿ ಎಂದು ತಿಳಿಯಲಾಗಿದೆ. ಲಾಹೋರಿನ ಮೂರು ಸಾವಿರ ವರ್ಷಗಳಷ್ಟು ಹಳೆಯ ಪ್ರಾಚೀನ ಕೋಟೆಯಲ್ಲಿ ಲವನ ಸಣ್ಣ ದೇವಸ್ಥಾನವಿದೆ. ಲಾಹೋರಿನ ಕೋಟೆಯನ್ನು ಅಕ್ಬರನು ಮತ್ತೆ ಕಟ್ಟಿಸಿದ್ದ. ಶಾಹಜಹಾನನು ಮೊಗಲ್ ಸಾಮ್ರಾಜ್ಯದ ರಾಜಧಾನಿಯನ್ನು ಲಾಹೋರಿನಿಂದ ದೆಹಲಿಗೆ ಬದಲಾಯಿಸಿದಾಗ ಕೆಂಪೊಕೋಟೆಯನ್ನು ಕಟ್ಟಿಸಿದ. ಲಾಹೋರಿನಲ್ಲಿ ಪ್ರಸಿದ್ಧವಾದ ದೆಹಲಿ ಗೇಟ್ ಇದೆ. ಅದೇ ರೀತಿ ದೆಹಲಿಯಲ್ಲಿ ಕೆಂಪುಕೋಟೆಯ ಮುಖ್ಯ ದ್ವಾರಕ್ಕೆ ಹೆಸರು ಲಾಹೋರ್ ಗೇಟ್ ಎಂದು ಇಡಲಾಗಿದೆ.</p>
<p>ಏರ್‍ಪೋರ್ಟಿನಿಂದ ನಾವು ಹೊರಗೆ ಎಲ್ಲೂ ಹೋಗಲಿಲ್ಲ. ಅಲ್ಲಿಂದ ಅದೇ ರಾತ್ರಿ ಇಸ್ಲಾಮಾಬಾದಿಗೆ ವಿಮಾನದಲ್ಲಿ ಹೊರಟೆವು. ಏಕೆಂದರೆ ಮಾರನೇ ದಿನ ಬೆಳಗ್ಗೆ ರಾವಲ್ಪಿಂಡಿಯಲ್ಲಿ ಪಾಕೀಸ್ತಾನದ ಜನರಲ್ ಪರ್ವೇಜ್ ಮುಶರ್ರಫ್‍ರೊಡನೆ ಆಡ್ವಾಣಿಯವರ ಭೇಟಿಯಿತ್ತು. ರಾವಲ್ಪಿಂಡಿಯ ಆರ್ಮಿ ಹೌಸ್‍ನಲ್ಲಿ ಮುಶರ್ರಫ್ ಹಾಗೂ ಆಡ್ವಾಣಿಯವರ ಭೇಟಿಯನ್ನು ನಾನು ಕ್ಯಾಮರಾ ಮ್ಯಾನ್ ಇಲ್ಲದೆಯೇ ಕವರ್ ಮಾಡಿದೆ. ಏಕೆಂದರೆ ಅಲ್ಲಿಗೆ ರಿಪೋರ್ಟರ್ ಹೋಗಲು ಬಿಡಲಿಲ್ಲ.</p>
<p>ಆರ್ಮಿ ಹೌಸ್‍ನಲ್ಲಿ ಮುಶರ್ರಫ್ ಹಾಗೂ ಆಡ್ವಾಣಿ ಎದುರು ಬದುರು ಕೂತಿದ್ದರು. ಸುಮಾರು ಒಂದು ಗಂಟೆಯವರೆಗೂ ಮಾತುಕತೆ ನಡೆಯಿತು. ಎರಡೂ ದೇಶಗಳ ಸಂಬಂಧದ ಸುಧಾರಣೆ ಬಗ್ಗೆ ಆಡ್ವಾಣಿಯವರು ಮಾತಾಡಿದರು. ಸೈನಿಕರಿಗೆ ಕೇವಲ ಯುದ್ಧ ಮಾತ್ರ ತಿಳಿದಿರುವುದಿಲ್ಲ ಎಂದು ಮುಶರ್ರಫ್ ತಮ್ಮದೇ ಶೈಲಿಯಲ್ಲಿ ಹೇಳಿದರು. ಇದಾದ ನಂತರ ಪಾಕೀಸ್ತಾನದ ಇತರೆ ರಾಜಕೀಯ ಪಕ್ಷಗಳ ನಾಯಕರುಗಳನ್ನು ಆಡ್ವಾಣಿಯವರು ಭೇಟಿ ಮಾಡಿದರು. ಅವರ ಗೌರವಾರ್ಥವಾಗಿ ಮಧ್ಯಾಹ್ನ ಹಾಗೂ ರಾತ್ರಿ ಔತಣಕೂಟಗಳನ್ನು ಏರ್ಪಾಟು ಮಾಡಲಾಗಿತ್ತು. ಹಿಂದುಗಳ ಕಟಾಸ್ ರಾಜ್ ದೇವಸ್ಥಾನವನ್ನು ಪಾಕೀಸ್ತಾನ ಸರ್ಕಾರ ಜೀರ್ಣೋದ್ಧಾರ ಮಾಡಿತ್ತು. ಆಡ್ವಾಣಿಯವರು ಅಲ್ಲಿಗೂ ಹೋದರು. ಪಾಕೀಸ್ತಾನದಲ್ಲಿ ವಾಸವಿರುವ ಹಿಂದೂಸ್ತಾನಿಗಳು ಅದರಲ್ಲೂ ಸಿಂಧಿಗಳು ಸಾಂಸ್ಕøತಿಕ ಕಾರ್ಯಕ್ರಮವೊಂದನ್ನು ಏರ್ಪಡಿಸಿದ್ದರು. ಮೊದಲ ಬಾರಿಗೆ ನಾನು ಆಡ್ವಾಣಿಯವರು ಡ್ಯಾನ್ಸ್  ಮಾಡುವುದನ್ನು ನೋಡಿದೆ. ಯಾವ ಹಾಡಿಗೆ ಡ್ಯಾನ್ಸ್ ಮಾಡಿದರೆಂದರೆ ‘ದಮಾ ದಮ್ ಮಸ್ತ್ ಕಲಂದರ್’.</p>
<p>ಜೂನ್ 4, ಆಡ್ವಾಣಿಯವರು ಕರಾಚಿ ತಲುಪಿದ ಈ ದಿನ, ಈ ಪ್ರವಾಸದ ಮಹತ್ವಪೂರ್ಣವಾದ ದಿನವಾಗಿತ್ತು. ಆಡ್ವಾಣಿಯವರು ಹುಟ್ಟಿದ್ದು ಇಲ್ಲೇ. 1947ರಲ್ಲಿ ಅವರು ಈ ನಗರ ತೊರೆದಿದ್ದರು. ತಮ್ಮ ಹಳೆಯ ಮನೆಯನ್ನು ನೋಡೋಣ ಎಂದು ಹೋದರು. ಇದಕ್ಕಾಗಿ ಅಲ್ಲಿನ ಜಿಲ್ಲಾಡಳಿತ ತುಂಬಾ ಹೆಣಗಬೇಕಾಯಿತು. ಅದಕ್ಕೆ ಸಾಕು ಸಾಕಾಯಿತು. ಏಕೆಂದರೆ ಜೆಮ್‍ಶೆಡ್ ಕ್ವಾರ್ಟರ್ಸ್‍ನ ಆ ಕೆಂಪು ಕಾಟೇಜ್ ಈಗ ಅಲ್ಲಿರಲಿಲ್ಲ. ಅದರ ಮಾಲೀಕನು ಅದನ್ನು ಬೇರೆಯವರಿಗೆ ಮಾರಿಬಿಟ್ಟಿದ್ದನು. ಅವನು ಅಲ್ಲೀಗ ದೊಡ್ಡ ಅಪಾರ್ಟ್‍ಮೆಂಟ್ ಕಟ್ಟಿದ್ದನು. ಹೆಚ್ಚಿನ ಕುಟುಂಬಗಳು ಅಲ್ಲಿ ವಾಸಿಸುತ್ತಿದ್ದವು. ಸ್ವತಃ ಆಡ್ವಾಣಿಯವರಿಗೇನೆ ಅವರ ಮನೆಯಿದ್ದ ಜಾಗ ಹುಡುಕಲು ಸಾಧ್ಯವಾಗಲಿಲ್ಲ. ಆದರೆ ನಾನು ಹುಟ್ಟಿದ್ದ ಮನೆಯಿದ್ದ ಜಾಗದಲ್ಲಿ ನಿಂತಿದ್ದೇನಲ್ಲ ಎಂಬ ಸಂತೋಷವಿತ್ತು. ಆ ಪರಿವಾರವು ಅವರನ್ನು ಸ್ವಾಗತಿಸಿತು. ಇದಕ್ಕಿಂತ ಮುಂಚೆ 1978ರಲ್ಲಿ ಆಡ್ವಾಣಿಯವರು ಅಲ್ಲಿಗೊಮ್ಮೆ ಬಂದಿದ್ದರು. ಆಗ ಜನತಾ ಪಾರ್ಟಿಯ ಮೊರಾರ್ಜಿ ದೇಸಾಯಿ ಸರ್ಕಾರದಲ್ಲಿ ಅವರು ಸೂಚನಾ ಮತ್ತು ಪ್ರಸಾರಣ ಮಂತ್ರಿಯಾಗಿದ್ದರು.</p>
<p>ಇದಾದ ನಂತರ ಆಡ್ವಾಣಿಯವರು ನೇರವಾಗಿ ಪಾಕೀಸ್ತಾನದ ನಿರ್ಮಾತೃ ಆಜಂ ಮೊಹಮ್ಮದ್ ಅಲಿ ಜಿನ್ನಾರ ಸಮಾಧಿ ನೋಡಲು ಹೋದರು. ಈ ಸಮಾಧಿ ನೋಡಲು ಹೋದ ಮೊದಲ ಭಾರತೀಯ ರಾಜಕಾರಣಿ ಅವರೇ ಆಗಿದ್ದರು. ಬಿಳಿಯ ಅಮೃತ ಶಿಲೆಯಿಂದ ನಿರ್ಮಿತವಾದ ಸುಂದರವಾದ ಕಟ್ಟಡ ಅದು. ಪಾಕೀಸ್ತಾನಕ್ಕೆ ಅದು ರಾಜಘಾಟ್‍ನಂತೆ. 1948ರ ಸೆಪ್ಟೆಂಬರ್ 11ರಂದು ಜಿನ್ನಾ ಪಾಕೀಸ್ತಾನದ ರಚನೆಯ ನಂತರ ನಿಧನರಾಗಿದ್ದರು. ಒಳಗೇನೂ ಸುದ್ದಿ ಇರದೇ ಇದ್ದುದರಿಂದ ಹೆಚ್ಚು ಪತ್ರಕರ್ತರು ಮತ್ತು ಅವರ ಟೀಮು ಹೊರಗೇ ನಿಂತು ಬಿಟ್ಟಿತು. ಸಮಾಧಿ ನೋಡಲು ನಾನು ಒಳಗೆ ಹೋದೆ. ಆಡ್ವಾಣಿ, ಕಮಲಾ ಹಾಗೂ ಪ್ರತಿಭಾ ಮುಂದೆ ನಿಂತಿದ್ದರು. ಅವರ ಹಿಂದೆಯೇ ನಾನು, ದೀಪಕ್ ಛೋಪಡಾ ಮತ್ತು ಸುಧೀಂದ್ರ ಕುಲಕರ್ಣಿ ಇದ್ದೆವು. ಸಮಾಧಿಯಿಂದ ಹೊರಬರುವಾಗ ಆಡ್ವಾಣಿಯವರು ವಿಜಿಟರ್ಸ್ ಬುಕ್‍ನಲ್ಲಿ ಹಸ್ತಾಕ್ಷರ ನೀಡುತ್ತಾ 1947ರ ಆಗಸ್ಟ್ 11ರಂದು ಪಾಕೀಸ್ತಾನದ ಸಂವಿಧಾನದ ಸಭೆಯಲ್ಲಿ ಜಿನ್ನಾ ಮಾಡಿದ ಭಾಷಣವನ್ನು ಉಲ್ಲೇಖಿಸಿದರು. ಪಾಕೀಸ್ತಾನವನ್ನು ಸೆಕ್ಯೂಲರ್ ದೇಶವನ್ನಾಗಿಸುವ ಅವರ ಸ್ವಪ್ನದ ವಿಷಯವನ್ನು ಬರೆದರು. ಸರೋಜಿನಿ ನಾಯ್ಡುರವರು ಜಿನ್ನಾರನ್ನು 'ಹಿಂದೂ ಮುಸ್ಲಿಂ ಏಕತೆಯ ರಾಯಭಾರಿ' ಎಂದಿದ್ದಾರೆ ಎಂದು ಬರೆದರು.</p>
<p>ಮೊಟ್ಟ ಮೊದಲಿಗೆ ನಾನು ಈ ಸಂದೇಶದ ಯಥಾವತ್ ರೂಪವನ್ನು ನಮ್ಮ ಎನ್‍ಡಿ ಟಿವಿಗೆ ತಿಳಿಸಿದೆ. ಆದರೆ ಅವರ ಬ್ರೇಕಿಂಗ್ ನ್ಯೂಸ್ ಮತ್ತು ಹೆಡ್‍ಲೈನ್ಸ್ ರೂಪುಗೊಳ್ಳುವಾಗ ‘ಆಡ್ವಾಣಿಯವರು ಜಿನ್ನಾರನ್ನು ಸೆಕ್ಯೂಲರ್ ಎಂದು ಕರೆದರು’ ಎಂದು ಪ್ರಸಾರವಾಯಿತು. ದೇಶದಾದ್ಯಂತ ಕೋಲಾಹಲವೆದ್ದಿತು.</p>
<p>ಮಧ್ಯಾಹ್ನದ ಹೊತ್ತಿಗೆ ನಾವು ಸೆಂಟ್‍ಪ್ಯಾಟ್ರಿಕ್ ಹೈಸ್ಕೂಲಿನಲ್ಲಿ ಆಡ್ವಾಣಿಯವರ ಗೌರವಾರ್ಥವಾಗಿ ಆಯೋಜಿಸಿದ್ದ ಸಮಾರಂಭದಲ್ಲಿ ಭಾಗವಹಿಸಲು ಹೋದೆವು. ಅಷ್ಟು ಹೊತ್ತಿಗಾಗಲೇ ದೆಹಲಿಯಲ್ಲಿ ಏನು ರಾದ್ಧಾಂತ ನಡೆಯುತ್ತಿದೆ ಎಂದು ಗೊತ್ತಾಗಲಿಲ್ಲ. ಮುಖ್ಯವಾಗಿ ಸಂಘ ಮತ್ತು ವಿಶ್ವ ಹಿಂದೂ ಪರಿಷತ್ತು ಮೊದಲು ತೀಕ್ಷ್ಣ ಪ್ರತಿಕ್ರಿಯೆ ನೀಡಿದವು. ನಂತರ ಬಿಜೆಪಿಯ ನಾಯಕರು ಪ್ರತಿಕ್ರಿಯಿಸತೊಡಗಿದರು. ವಿರೋಧ ವ್ಯಕ್ತಪಡಿಸುತ್ತ ಜನ ಬೀದಿಗಿಳಿದರು.</p>
<p>ಈ ವಿಷಯವನ್ನು ನನಗೆ ಜಾವ್‍ಡೇಕರ್ ಹೇಳಿದರು. ಆಗ ಪ್ರಕಾಶ್ ಜಾವ್‍ಡೇಕರ್ ಪಾರ್ಟಿಯ ವಕ್ತಾರರಾಗಿದ್ದರು. ಈ ವಿಚಾರವಾಗಿ ಸುಧೀಂದ್ರ ಕುಲಕರ್ಣಿ ಕರಾಚಿಯಿಂದ ದೆಹಲಿಯಲ್ಲಿದ್ದ ಜಾವ್‍ಡೇಕರ್‍ಗೆ ಫೋನ್ ಮಾಡಿ, 'ನಾನು ಆಡ್ವಾಣಿಯವರ ಭಾಷಣ ಕಳುಹಿಸುತ್ತಿದ್ದೇನೆ. ಇದನ್ನು ತಕ್ಷಣ ರಿಲೀಸ್ ಮಾಡಿ' ಎಂದು ಹೇಳಿದರು. ಅದನ್ನವರು ಫ್ಯಾಕ್ಸ್ ಮಾಡಿದ್ದರು. ಆ ಸಮಯದಲ್ಲಿ ಪಾರ್ಟಿಯ ಕಛೇರಿಯಲ್ಲಿ ಜಾವ್‍ಡೇಕರ್ ಒಬ್ಬರೇ ಇದ್ದರು. ಫ್ಯಾಕ್ಸ್ ನೋಡುತ್ತಿದ್ದಂತೆಯೇ ಮತ್ತೆ ಜಾವ್‍ಡೇಕರ್ ಸುಧೀಂದ್ರರಿಗೆ ಫೋನು ಮಾಡಿ, 'ಆಡ್ವಾಣಿಯವರು ಇದನ್ನು ನೋಡಿರುವರೇ..? ಇದನ್ನು ಪ್ರಕಟಿಸಬಾರದೆಂದು ನನಗನ್ನಿಸುತ್ತಿದೆ. ಆಡ್ವಾಣಿಯವರನ್ನು ಒಮ್ಮೆ ಮಾತಾಡಿಸಲು ಅವಕಾಶ ಮಾಡಿಕೊಡಿ' ಎಂದರು. ಆದರೆ ಅದು ಸಾಧ್ಯವಾಗಲಿಲ್ಲ.</p>
<p>ಜಾವ್‍ಡೇಕರರು ಆ ಪತ್ರವನ್ನು ಸುಷ್ಮಾ ಸ್ವರಾಜರಿಗೆ ತೋರಿಸಬೇಕೆಂದು ಫ್ಯಾಕ್ಸ್ ಮಾಡಿದರು. ಆಡ್ವಾಣಿಯವರಿಗೆ ತೋರಿಸಲಾಗಿದೆಯೇ ಎಂದು ಸುಷ್ಮಾ ಸ್ವರಾಜ್ ಕೂಡ ಕೇಳಿದರು. ಅವರಿಂದ ಉತ್ತರ ಬರುವವರೆಗೂ ರಿಲೀಸ್ ಮಾಡಬೇಡಿ ಎಂದರು. ಅರುಣ್ ಜೇಟ್ಲಿ ಆಗ ರಾಂಚಿಯಲ್ಲಿದ್ದರು. ಅವರೂ ಅದೇ ರೀತಿ ಉತ್ತರ ನೀಡಿದರು. ಸಮಾಧಿಗೆ ತೆರಳುವುದು ಪ್ರೋಟೋಕಾಲ್ ಆಗಿರುತ್ತದೆ. ಆದರೆ ಅದನ್ನು ಪಾರ್ಟಿಯ ನೀತಿಯಡಿಯಲ್ಲಿ ನೋಡಬಾರದು ಎಂದು ಅವರು ಹೇಳಿದರು.</p>
<p>ಪಾರ್ಟಿಯ ಮುಖ್ಯ ವಕ್ತಾರರಾದ ಪ್ರಮೋದ್ ಮಹಾಜನರು ಅಸ್ಸಾಂನಲ್ಲಿದ್ದರು. ಅವರು ಏನು ಹೇಳಿದರೆಂದರೆ, 'ಭಾಷಣ ಸತ್ಯವಾಗಿದೆ. ಸರಿಯಾಗೇ ಇದೆ. ತಾವೇನು ಅಂದುಕೊಂಡಿರುವಿರೋ ಅದೂ ಇದೆ. ಪ್ರಕಟಿಸಬೇಡಿ.' ಸುಧೀಂದ್ರ ಕುಲಕರ್ಣಿಯವರಿಗೆ ಸುಷ್ಮಾ ಸ್ವರಾಜ್ ಫೋನಿನಲ್ಲಿ, 'ಆಡ್ವಾಣಿಯವರ ಐವತ್ತು ವರ್ಷಗಳ ತಪಸ್ಸನ್ನು ನೀರಿನಲ್ಲಿ ಹೋಮ ಮಾಡಿದಂತೆ ಮಾಡುತ್ತಿರುವಿರಿ. ಹಾಳು ಮಾಡುತ್ತಿರುವಿರಿ' ಎಂದು ಬೈದರು. ಆ ಸಮಯದಲ್ಲಿ ವೆಂಕಯ್ಯನಾಯ್ಡು ಪಾರ್ಟಿಯ ಅಧ್ಯಕ್ಷರಾಗಿದ್ದರು. ಸಂಜಯ್‍ಜೋಷಿ ಪ್ರಧಾನ ಕಾರ್ಯದರ್ಶಿಯಾಗಿದ್ದರು.</p>
<p>ನಾನು ಕಳುಹಿಸಿದ್ದ ನನ್ನ ಸುದ್ದಿಯಲ್ಲಿ ನಾನು ಆಡ್ವಾಣಿಯವರ ಸಂಪೂರ್ಣ ಹೇಳಿಕೆಯನ್ನು ಪ್ರಸ್ತಾಪಿಸಿದ್ದೆ. ಆದರೂ ಆಡ್ವಾಣಿ ಹಾಗೂ ಅವರ ಟೀಮು ಯಾವಾಗಲೂ ನನ್ನನ್ನು ಈ ವಿವಾದದ ದೋಷಿ ಎಂದು ನೋಡುತ್ತಿದ್ದವು. ಈ ಕಾರಣದಿಂದಲೇ ಆಡ್ವಾಣಿ, ಪ್ರತಿಭಾ, ದೀಪಕ್ ಛೋಪ್ಡಾ ಇವರುಗಳನ್ನು ನಾನು ಮತ್ತೆ ಮತ್ತೆ ಮಾತಾಡಿಸಿದರೂ ಮಾತಾಡುತ್ತಿರಲಿಲ್ಲ. ಅಲ್ಲದೆ ವಾಜಪೇಯಿಯವರ ಬಗ್ಗೆ ವಿಚಾರಿಸಲು ಹೋದಾಗ ಆಡ್ವಾಣಿಯವರು ಮುಖಕೊಟ್ಟು ಮಾತಾಡಲೇ ಇಲ್ಲ. ವಾಜಪೇಯಿ-ಆಡ್ವಾಣಿ ಈ ಒಂದು ಚಾಪ್ಟರ್‍ಗೋಸ್ಕರವಾದರೂ ಮಾತಾಡಿ ಎಂದು ಕೇಳಿಕೊಂಡೆ. ಅವರು ಸುತಾರಾಂ ಒಪ್ಪಲೇ ಇಲ್ಲ. ಕೊನೆಗೆ ಅವರು 'ಏನಾದರೂ ಬರೆಯಬೇಕು ಅಂತ ಇದ್ದರೆ ನನ್ನ ಪುಸ್ತಕ ಓದಿ ಬರೆ' ಎಂದು ಬಿಟ್ಟರು.</p>
<p>ದೆಹಲಿಯಿಂದ ಅನೇಕ ನಾಯಕರುಗಳು ಆಡ್ವಾಣಿಯವರಿಗೆ ಫೋನು ಮಾಡಿ ತಮ್ಮ ಹೇಳಿಕೆಯನ್ನು ವಾಪಸ್ಸು ತೆಗೆದುಕೊಳ್ಳಬೇಕೆಂದು ಹೇಳಿದರು. ಆದರೆ ಆಡ್ವಾಣಿ ಅದಕ್ಕೆ ಸಿದ್ಧರಿರಲಿಲ್ಲ. ಈ ರಾದ್ಧಾಂತವನ್ನು ನೋಡಲಾರದೆ ಆಡ್ವಾಣಿಯವರು ದೆಹಲಿಯ ಆಫೀಸಿಗೆ ಫೋನು ಮಾಡಿ ತಮ್ಮ ಭಾಷಣದ ಆ ಕಾಪಿಯನ್ನು ತರಿಸಿಕೊಂಡರು. ಆಡ್ವಾಣಿ ತಮ್ಮ ಪುಸ್ತಕದ ‘ಪಶ್ಚಾತ್ತಾಪವಿಲ್ಲ ನನಗೆ’ ಚಾಪ್ಟರ್‍ನಲ್ಲಿ, `ಜಿನ್ನಾ ಬಗ್ಗೆ ಪ್ರಸ್ತಾಪಿಸಿದ್ದು ನಾನು ಇದೇ ಮೊದಲಲ್ಲ. ಇದಕ್ಕಿಂತ ಮುಂಚೆ 2004ರ ಫೆಬ್ರವರಿ 28ರಂದು ಹಿರಿಯ ಪತ್ರಕರ್ತರು ಹಾಗೂ ಸಂಘದೊಡನೆ ಬಹಳ ಕಾಲದಿಂದ ನಂಟು ಬೆಳೆಸಿದ್ದ, ದೀನಾನಾಥ ಮಿಶ್ರರ ಸಂಸ್ಥೆ ‘ಇಂಡಿಯಾ ಫಸ್ಟ್ ಫೌಂಡೇಶನ್’ನ ಅವರ ಮನೆಯಲ್ಲಿ ನಡೆದ ಕಾರ್ಯಕ್ರಮವೊಂದರಲ್ಲಿ ಇದೇ ತರಹ ಮಾತಾಡಿದ್ದೆ' ಎಂದು ಬರೆದರು. </p>
<p>ಜಿನ್ನಾ ವಿವಾದವೆದ್ದ ದಿನ ಆಡ್ವಾಣಿಯವರು ಪ್ರೊಫೆಸರ್ ಎಸ್.ಜಿ. ಕಾಶೀಕರ್‍ರವರ 'ಡೈಲಾಗ್ ವಿತ್ ಪಾಕೀಸ್ತಾನ್' ಪುಸ್ತಕವನ್ನು ರಿಲೀಸ್ ಮಾಡಬೇಕಿತ್ತು. ಅವರು ಯಾರೂ ಈ ವಿವಾದದ ಬಗ್ಗೆ ತಲೆ ಕೆಡಿಸಿಕೊಳ್ಳಲಿಲ್ಲ. 'ಯಾರೋ ಒಬ್ಬ ಸಾಮಾನ್ಯ ವ್ಯಕ್ತಿ ಅಥವಾ ಟಿವಿಯೊಂದರ ಪತ್ರಕರ್ತ ನನ್ನ ಮಾತನ್ನು ತಪ್ಪಾಗಿ ತಿಳಿದಿದ್ದು ನೋಡಿ ನನಗೇನೂ ಅನ್ನಿಸಲಿಲ್ಲ. ಆದರೆ ಪಾರ್ಟಿಯೊಡನೆ ಒಡನಾಡಿದ ಕೆಲವರು ನಾನು ಮುಖ್ಯ ವಿಚಾರಧಾರೆಯಿಂದ ದೂರ ಸರಿಯುತ್ತಿದ್ದೇನೆ ಎಂದು ತಿಳಿದಿದ್ದು ನೋಡಿ ನನಗೆ ತುಂಬಾ ನೋವಾಯಿತು' ಎಂದು ಆಡ್ವಾಣಿಯವರು ಬರೆದರು.</p>
<p>2005ರ ಜೂನ್ 6. ಆಡ್ವಾಣಿ ಬೆಳಗ್ಗೆ ಕರಾಚಿಯಿಂದ ಪಾಕೀಸ್ತಾನ ಏರ್‍ಲೈನ್ಸ್‍ನಲ್ಲಿ ದೆಹಲಿಗೆ ವಾಪಸ್ಸು ಬರುತ್ತಿದ್ದರು. ನಾನು ಆಡ್ವಾಣಿಯವರ ಸಾಲಿನಲ್ಲೇ ಕೂತಿದ್ದೆ. ಜೊತೆಯಲ್ಲಿ ಕಮಲಾ ಆಡ್ವಾಣಿ ಹಾಗೂ ಪ್ರತಿಭಾ ಆಡ್ವಾಣಿ ಇದ್ದರು. ಯಾರ ಬಳಿಯೂ ಈ ವಿಷಯದ ಬಗ್ಗೆ ಚಕಾರವೆತ್ತಲಿಲ್ಲ. ಆಡ್ವಾಣಿಯವರು ದೆಹಲಿ ತಲುಪಿದರು. ಅವರು ರಾಜೀನಾಮೆ ಕೊಡಬೇಕೆಂದು ನಿರ್ಧರಿಸಿದ್ದರು. ಏರ್‍ಪೋರ್ಟ್‍ನಲ್ಲಿ ಬಿಜೆಪಿಯ ಬಹಳಷ್ಟು ನಾಯಕರು ಹಾಗೂ ಮೀಡಿಯಾದವರು ಜಮಾವಣೆಗೊಂಡಿದ್ದರು. 'ನನ್ನ ಹೇಳಿಕೆಯನ್ನು ತಪ್ಪಾಗಿ ಅರ್ಥೈಸಲಾಗಿದೆ' ಎಂದು ಆಡ್ವಾಣಿಯವರಿಂದಲೇ ಹೇಳಿಸಬೇಕೆಂದು ಬಿಜೆಪಿ ನಾಯಕರುಗಳಿಗೆ ಅನ್ನಿಸಿತು. ವೆಂಕಯ್ಯನಾಯ್ಡು ಹಾಗೂ ಪಾರ್ಟಿಯ ಹೆಚ್ಚೂಕಡಿಮೆ ಎಲ್ಲಾ ಇತರ ನಾಯಕರು ನಿರೀಕ್ಷಣಾ ಕೊಠಡಿಯಲ್ಲಿ ಅವರನ್ನು ಕಾಯುತ್ತಿದ್ದರು. ಪ್ರಕಾಶ್ ಜಾವ್‍ಡೇಕರ್ ಹೊರಗೇ ನಿಂತಿದ್ದರು.</p>
<p>ಇತರ ನಾಯಕರುಗಳಂತೆ ಆಡ್ವಾಣಿ ಹೋಗಲಿಲ್ಲ. ಪ್ರೆಸ್ ಎಲ್ಲಿದೆ ಎಂದು ಜಾವ್‍ಡೇಕರ್‍ರನ್ನು ಕೇಳಿದರು. ಇದಕ್ಕೆ ಉತ್ತರ ಕೊಟ್ಟ ಜಾವ್‍ಡೇಕರ್ ತಮ್ಮನ್ನು ಎಲ್ಲರೂ ಕಾಯುತ್ತಿದ್ದಾರೆ ಎಂದು ಹೇಳಿದರು. ಆದರೆ ಆಡ್ವಾಣಿ ನೇರವಾಗಿ ಪ್ರೆಸ್ ಕಡೆ ಹೊರಟರು. 'ನಾನು ಹೇಳುವುದು ಅದನ್ನೇ. ಅದರಲ್ಲಿ ತಪ್ಪೇನೂ ಇಲ್ಲ.' ಎಂದು ಹೇಳಿದರು. ಮೂರು ದಿನಗಳವರೆಗೆ ಇದೇ ಚರ್ಚೆ ನಡೆಯಿತು. ಆಡ್ವಾಣಿ ತಮ್ಮ ಮಾತಿಗೆ ಅಂಟಿಕೊಂಡಿರುವುದನ್ನು ನೋಡಿ ರಾಜೀನಾಮೆ ಕೊಡಿ ಎಂದು ಅವರಿಗೆ ಹೇಳಲಾಯಿತು. ಆಮೇಲೆ ಯಾವೊಬ್ಬ ನಾಯಕರೂ ಅವರನ್ನು ಭೇಟಿ ಮಾಡಲು ಅವರ ಮನೆ ಹತ್ತಿರ ಹೋಗಲಿಲ್ಲ.</p>
<p>ಕೇವಲ ಒಂದೇ ದಿನದಲ್ಲಿ ಸರ್ವಮಾನ್ಯ ನಾಯಕರು ಅಸ್ಪೃಶ್ಯರಾಗಿಬಿಟ್ಟರು. ಯಾರೂ ಜೊತೆಯಲ್ಲಿ ಕಾಣಿಸಲಿಲ್ಲ. ತನ್ನ ನಾಯಕನ ಒಂದೇ ಒಂದು ಹೇಳಿಕೆಯಿಂದ ಬಿಜೆಪಿಯು ಆತನ ಐವತ್ತು ವರ್ಷಗಳ ತಪಸ್ಸು, ಪರಿಶ್ರಮವನ್ನು ಮರೆತಿತೇನು? ಎಂಬ ಪ್ರಶ್ನೆ ಮೂಡಿತು. ಎಲ್ಲೆಡೆ ವಿರೋಧ ವ್ಯಕ್ತವಾಗತೊಡಗಿತು. ಕೆಲವು ದಿನಗಳ ಹಿಂದೆ ಪ್ರಮೋದ್ ಮಹಾಜನರು ನನಗೆ ಬೇರೊಂದು ಸಂದರ್ಭದಲ್ಲಿ ಹೇಳಿದ ಮಾತು ನೆನಪಾಯಿತು. 'ಬಿಜೆಪಿಯಲ್ಲಿ ಎಲ್ಲವೂ ಸಂಘ, ಸಂಘ. ಒಂದು ವೇಳೆ ಸಂಘವೇನಾದರೂ ಕೈ ಬಿಟ್ಟಿದ್ದೇ ಆದರೆ ವಾಜಪೇಯಿ, ಆಡ್ವಾಣಿ ಅಥವಾ ಬೇರೆ ಯಾರೇ ಆಗಲಿ ಅದರ ಜೊತೆ ಕೈ ಜೋಡಿಸುವುದಿಲ್ಲ' ಎಂದು ಹೇಳಿದ್ದರು. ಅವರ ಮಾತು ಆಗ ನನಗೆ ಖಂಡಿತ ನಿಜ ಎಂದು ಗೋಚರವಾಗುತ್ತಿತ್ತು.</p>
<p>ಜೂನ್ ಏಳನೇ ತಾರೀಖಿನಂದು ಆಡ್ವಾಣಿ ಅಧ್ಯಕ್ಷ ಸ್ಥಾನಕ್ಕೆ ರಾಜೀನಾಮೆ ನೀಡುತ್ತಾ ನನ್ನ ಮೇಲೆ ವಿಶ್ವಾಸವಿಲ್ಲವೆಂದಾದರೆ ನಾನು ಪಾರ್ಟಿಯ ನೇತೃತ್ವ ವಹಿಸಿಕೊಳ್ಳುವುದಿಲ್ಲ ಎಂದು ಪಾರ್ಟಿಗೆ ಹೇಳಿಬಿಟ್ಟರು. ಬಿಜೆಪಿಯು ಕೂಡಲೆ ಪಾರ್ಟಿಯ ಸಂಸದೀಯ ಬೋರ್ಡಿನ ಹಾಗೂ ಕೇಂದ್ರ ಪದಾಧಿಕಾರಿಗಳ ಸಭೆಕರೆದು ಅವರ ರಾಜೀನಾಮೆಯನ್ನು ತಿರಸ್ಕರಿಸಿತು. ಆಡ್ವಾಣಿಯವರ ವಿರುದ್ಧ ಹರಿಹಾಯ್ದಿದ್ದ ವಿಶ್ವ ಹಿಂದೂ ಪರಿಷತ್ತಿನ ಎಲ್ಲರನ್ನೂ ಟೀಕಿಸಿತು.</p>
<p>ಜೂನ್ ಹತ್ತರಂದು ಪಾರ್ಟಿಯು ಮತ್ತೊಂದು ಬೈಠಕ್ ನಡೆಸಿತು. ಅದರಲ್ಲಿ ಬಿಜೆಪಿ ಆಡಳಿತವಿರುವ ರಾಜ್ಯಗಳ ಎಲ್ಲಾ ಮುಖ್ಯಮಂತ್ರಿಗಳೂ ಭಾಗವಹಿಸಿದರು. ಈ ಬೈಠಕ್‍ನಲ್ಲಿ ಆಡ್ವಾಣಿಯವರ ಪಾಕೀಸ್ತಾನ ಪ್ರವಾಸವನ್ನು ಚೆನ್ನಾಗಿ ಹೊಗಳಲಾಯಿತು. ಪಾರ್ಟಿಯೊಳಗೆ ಒಳಗೊಳಗೇ ಏನೋ ನಡೆಯುತ್ತಿತ್ತು. ಆಡ್ವಾಣಿ ಕೂಡ ಇದನ್ನು ಅರ್ಥ ಮಾಡಿಕೊಳ್ಳುತ್ತಿದ್ದರು.</p>
<p>ಆಡ್ವಾಣಿಯವರ ಭಾಷಣದ ಪ್ರತಿಯ ಕೊನೆಯ ಸಾಲುಗಳನ್ನು ಪಾರ್ಟಿಯು ಮತ್ತೊಮ್ಮೆ ಪ್ರಸ್ತಾಪಿಸುತ್ತಾ ಹೇಳಿತು, 'ಜಿನ್ನಾರ ದೃಷ್ಠಿಕೋನ ಅಥವಾ ಕನಸು ಏನಾದರೂ ಆಗಿದ್ದಿರಲಿ, ಆದರೆ ನಿಜಾಂಶ ಏನೆಂದರೆ, ಅವರು ಧರ್ಮ ನಿರಪೇಕ್ಷವಲ್ಲದ ಅಂದರೆ ನಾನ್‍ಸೆಕ್ಯೂಲರ್ ಧಾರ್ಮಿಕ ರಾಜ್ಯದ ಸ್ಥಾಪನೆಯನ್ನು ಹಿಂದೂ ಮತ್ತು ಮುಸಲ್ಮಾನರಿಗಾಗಿ ಎರಡು ಪ್ರತ್ಯೇಕ ದೇಶಗಳ ಸಿದ್ಧಾಂತದ ಮೇಲೆ ಮಾಡಿದ್ದರು. ಆದರೆ ಪಾಕೀಸ್ತಾನದ ರಚನೆಯ ಜಿನ್ನಾರ ಉದ್ದೇಶದ ಈಡೇರಿಕೆಯಲ್ಲಿ ಸಾವಿರಾರು ಜನರ ಪ್ರಾಣಹೋಯಿತು. ಲಕ್ಷಾಂತರ ಜನ ನಿರ್ಗತಿಕರಾದರು. ಎಂಬುದರಲ್ಲಿ ಎರಡು ಮಾತೇ ಇಲ್ಲ' ಎಂದು ಪಾರ್ಟಿ ನುಡಿಯಿತು.</p>
<p>ಈ ವಿವಾದದ ಬಿರುಗಾಳಿಗಿಂತ ಮುಂಚಿನ ಶಾಂತಿ ಬಿಜೆಪಿಯಲ್ಲಿತ್ತು. ಇದ್ದಕ್ಕಿದ್ದಂತೆ ಕೆಲವು ದಿನಗಳ ನಂತರ ಮತ್ತೆ ಆಡ್ವಾಣಿಯವರಿಗೆ ಪಾರ್ಟಿಯಿಂದ ‘ಅಧ್ಯಕ್ಷ ಪದವಿ ತ್ಯಜಿಸಿರಿ’ ಎಂಬ ಸಂದೇಶ ತಲುಪಿತು.</p>
<p>2005ರ ಸೆಪ್ಟೆಂಬರ್ 18-19 ರಂದು ಚೆನ್ನೈನಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿಯ ಮುಖ್ಯ ಬೈಠಕ್ ಇತ್ತು. ನಾನೂ ಅಲ್ಲಿದ್ದೆ. ವಾತಾವರಣ ತುಂಬಾ ಬಿಗುವಿನಿಂದ ಕೂಡಿತ್ತು. ಪತ್ರಕರ್ತರ ಗುಂಪು ಜಮಾಯಿಸಿತ್ತು. ಅದೇ ದಿನ ಮೂರನೇ ಜಾವದಲ್ಲಿ ನಾನು ‘ಆಡ್ವಾಣಿಯವರು ನಾಳೆ ರಾಜೀನಾಮೆ ಸಲ್ಲಿಸುವ ಘೋಷಣೆ ಮಾಡಲಿದ್ದಾರೆ’ ಎಂಬ ಸುದ್ದಿಯನ್ನು ಬ್ರೇಕ್ ಮಾಡಿದೆ. ಮತ್ತೆ ವಿವಾದ ಶುರುವಾಯಿತು. ಪರಿಸ್ಥಿತಿ ಎಲ್ಲಿಯವರೆಗೆ ಹೋಯಿತೆಂದರೆ ಸಂಜೆ ಸಭೆ ಆಯೋಜನೆಗೊಂಡಿದ್ದ ಸ್ಥಳದಲ್ಲಿ ರಾತ್ರಿಯ ಭೋಜನ ವಿರಾಮದ ಸಮಯದಲ್ಲಿ ಆಡ್ವಾಣಿಯವರ ಬಹಳಷ್ಟು ಸಮರ್ಥಕರೆಂದು ಕರೆಸಿಕೊಂಡಿರುವ ಹಿರಿಯ ಪತ್ರಕರ್ತರು ನನ್ನನ್ನು ಸುತ್ತುವರೆದರು. `ಎಂತಹ ಪತ್ರಕರ್ತ ನೀನು?' ಎಂದು ಆರೋಪ ಮಾಡಿದರು. ನಾನೇನಾದರೂ ಸಂಪಾದಕನಾಗಿದ್ದಿದ್ದರೆ ಈ ರೀತಿಯ ಸುದ್ದಿಗಳನ್ನು ಕಸದ ಬುಟ್ಟಿಗೆ ಎಸೆಯುತ್ತಿದ್ದೆ ಎಂದು ಯಾರೋ ಹೇಳಿದರು.</p>
<p>ನನಗೆ ಬ್ಲಡ್ ಪ್ರೆಷರ್ ಹೆಚ್ಚಾಯಿತು. ದೆಹಲಿಯ ನಮ್ಮ ಆಫೀಸಿನಿಂದ ನಿಮ್ಮ ಸುದ್ದಿ ಸುಳ್ಳಾಗುವುದಿಲ್ಲ ತಾನೆ? ಎಂದು ಕೇಳುತ್ತಿದ್ದರು. ನನ್ನ ಮೇಲೆ ಒತ್ತಡ ಹೆಚ್ಚಾಗುತ್ತಿತ್ತು. ಕಾಯುತ್ತಾ ಕೂಡುವುದನ್ನು ಬಿಟ್ಟು ಮತ್ತೇನು ಮಾಡಲು ಸಾಧ್ಯವಿತ್ತು? ಆಡ್ವಾಣಿಯವರ ಬಗ್ಗೆ ನನಗೆ ಗೊತ್ತಿಲ್ಲ. ಆದರೆ ನನ್ನ ಪತ್ರಿಕಾ ಕೆರಿಯರನ್ನು ಒರೆಗೆ ಹಚ್ಚಿದಂತಿತ್ತು. ಆ ರಾತ್ರಿ ನನ್ನ ಪಾಲಿಗೆ ತುಂಬಾ ದೀರ್ಘವಾಗಿತ್ತು. ನಿಸ್ಸಂಶಯವಾಗಿ ಆಡ್ವಾಣಿಯವರು ಮಾರನೇ ದಿನ ರಾಜೀನಾಮೆಯನ್ನು ಘೋಷಿಸಿದರು. ಆಡ್ವಾಣಿಯವರು ಈ ನಿರ್ಧಾರ ಮಾಡುವಾಗ ವಾಜಪೇಯಿ ಜೊತೆ ಚರ್ಚಿಸಿ, ಸಲಹೆ ಪಡೆದಿದ್ದರು.</p>
<p>ಆಡ್ವಾಣಿ ಆ ದಿನದ ಭಾಷಣದಲ್ಲಿ ಹೇಳಿದರು, '1980ರಲ್ಲಿ ಮುಂಬಯಿಯಲ್ಲಿ ಬಿಜೆಪಿಯ ಮೊದಲ ಅಧಿವೇಶನದಲ್ಲಿ ಅಧ್ಯಕ್ಷತೆಯನ್ನು ವಾಜಪೇಯಿ ವಹಿಸಿದ್ದರು. 2005ರ ಡಿಸೆಂಬರ್‍ನಲ್ಲಿ ಮತ್ತೆ ಅದೇ ಮುಂಬಯಿಯಲ್ಲಿ ಸಿಲ್ವರ್ ಜ್ಯುಬಿಲಿ ಅಧಿವೇಶನದಲ್ಲಿ ಅಧ್ಯಕ್ಷತೆ ನನಗೆ ಸಿಕ್ಕಿರುವುದು ಬಹಳ ಹೆಮ್ಮೆಯ ವಿಷಯವಾಗಿದೆ. ವೆಂಕಯ್ಯನಾಯ್ಡುರವರಿಂದ ಅವರ ವೈಯಕ್ತಿಕ ತೊಂದರೆಯ ಕಾರಣದಿಂದ ನಾನು 2004ರ ಅಕ್ಟೋಬರ್‍ನಲ್ಲಿ ಈ ಅಧ್ಯಕ್ಷ ಸ್ಥಾನವನ್ನು ವಹಿಸಿಕೊಂಡಿದ್ದೆ. ಈ ಪದವಿಯನ್ನು ತ್ಯಜಿಸಬೇಕೆಂದು ಹಾಗೂ ಮುಂಬಯಿಯಲ್ಲಿ ಈ ಜವಾಬ್ದಾರಿ ನನ್ನ ಇತರೆ ಮಿತ್ರರಿಗೆ ಸಿಗಲಿ ಎಂದು ನಾನು ನಿರ್ಧರಿಸಿದೆ.' ಅವರ ಭಾಷಣದ ಈ ಪ್ರತಿಯಿಂದ ಪತ್ರಿಕಾರಂಗದಲ್ಲಿ ನನಗೆ ಮರುಜನ್ಮ ಸಿಕ್ಕಂತಾಯಿತು.</p>
<p>ಮತ್ತೊಂದು ಮಹತ್ವಪೂರ್ಣವಾದ ಮಾತು ಈ ಭಾಷಣದಲ್ಲಿತ್ತು. ಬಿಜೆಪಿಯ ಯಾವೊಬ್ಬ ನಾಯಕನೂ ಸಂಘ ಪರಿವಾರದ ಬಗ್ಗೆ ಸಿಟ್ಟುಗೊಂಡು ಮಾತಾಡಿರಲಿಲ್ಲ. ಆದರೆ ಮೊದಲ ಬಾರಿಗೆ ಆಡ್ವಾಣಿಯವರು ಆರ್‍ಎಸ್‍ಎಸ್ ಮತ್ತು ಬಿಜೆಪಿಯ ಸಂಬಂಧವನ್ನು ಮತ್ತೊಮ್ಮೆ ಅರ್ಥೈಸುವ ಹಾಗೂ ಹೊಸ ಎಲ್ಲೆಗಳನ್ನು ಗುರುತಿಸುವ ಮಾತಾಡಿದ್ದರು.</p>
<p>ಸಂಘದ ಜೊತೆ ಆಡ್ವಾಣಿಯವರ ಸಂಬಂಧ ಏಕೆ ಕಹಿಯಾಯಿತು ಎಂಬುದನ್ನು ತಿಳಿಯಲು ಇವು ಸಹಾಯಕವಾಗಿವೆ. 2005ರ ಡಿಸೆಂಬರ್‍ನಲ್ಲಿ ರಾಜನಾಥಸಿಂಹರಿಗೆ ಅಧ್ಯಕ್ಷಸ್ಥಾನ ಸಿಕ್ಕಿತು. 'ನನ್ನ ಇಡೀ ರಾಜಕೀಯ ಜೀವನದಲ್ಲಿ ಎರಡು ಮಹತ್ವಪೂರ್ಣವಾದ ಘಟ್ಟಗಳಿವೆ. ಮೊದಲನೆಯದು ರಾಮಮಂದಿರಕ್ಕೋಸ್ಕರ ರಥಯಾತ್ರೆ ನಡೆಸಿದುದು ಹಾಗೂ ಎರಡನೆಯದು ಪಾಕೀಸ್ತಾನದಲ್ಲಿ 6 ದಿನಗಳ ಐತಿಹಾಸಿಕ ಪ್ರವಾಸ' ಎಂದು ತಮ್ಮ ಪುಸ್ತಕದಲ್ಲಿ ಆಡ್ವಾಣಿ ಬರೆದರು. ನಾನೊಬ್ಬ ಪತ್ರಕರ್ತನಾಗಿ ಈ ಎರಡು ಘಟನೆಗಳಿಗೆ ಸಾಕ್ಷಿಯಾಗಿದ್ದೇನೆ.</p>
<p>ತಮ್ಮ ಪುಸ್ತಕವಾದ ‘ಮೈ ಕಂಟ್ರಿ ಮೈ ಲೈಫ್’ನಲ್ಲಿನ ‘ನನ್ನ ಪಾಕೀಸ್ತಾನ ಪ್ರವಾಸ’ ಎಂಬ ಚಾಪ್ಟರ್‍ನ್ನು ಆಡ್ವಾಣಿಯವರು, ವಾಜಪೇಯಿಯವರ ‘ನಡೆಯಲು ಬಿಡೆವು ಯುದ್ಧವನು’ ಎಂಬ ಕವಿತೆಯೊಂದಿಗೆ ಆರಂಭಿಸಿದ್ದಾರೆ.</p>
<p>ಆಡ್ವಾಣಿಯವರ 2005ರ ಪಾಕೀಸ್ತಾನ ಪ್ರವಾಸದ ನಂತರ ಎರಡೂ ದೇಶಗಳ ನಡುವೆ ಯಾವುದೇ ಯುದ್ಧ ಸಂಭವಿಸಲಿಲ್ಲ. ಆದರೆ ಈ ಪ್ರವಾಸದಿಂದ ಪಾರ್ಟಿಯೊಳಗೇನೆ ಕಾಳಗ ಶುರುವಾಯಿತು. ಆ ಕಾಳಗವು ಐವತ್ತು ವರ್ಷಗಳ ಕಾಲ ನಿರಂತರವಾಗಿ ನಡೆದ ಆಡ್ವಾಣಿಯವರ ತಪಸ್ಸನ್ನೇ ಒರೆಗೆ ಹಚ್ಚುವಂತೆ ಮಾಡಿತು. ಪಾರ್ಟಿಯಲ್ಲಿನ ಎರಡನೇ ದರ್ಜೆಯ ಶೇ. 90 ಭಾಗದಷ್ಟು ನಾಯಕರನ್ನು ತಯಾರು ಮಾಡಿದ್ದೇ ಆಡ್ವಾಣಿಯವರು. ಅವರಿಗೆಲ್ಲ ನಾಯಕತ್ವ ನೀಡಿದ್ದೇ ಅವರು. ಅಂಥವರೆಲ್ಲ ಇದ್ದಕ್ಕಿದ್ದಂತೆ ಒಂದೇ ಒಂದು ದಿನದಲ್ಲಿ ಆಡ್ವಾಣಿಯವರ ವಿರುದ್ಧ ಸಿಡಿದೆದ್ದಿದ್ದರು.</p>
<p>ಅನೇಕ ವರ್ಷಗಳಿಂದ ಸಂಘ ಪರಿವಾರದ ಕಣ್ಮಣಿಯಾಗಿದ್ದ ಆಡ್ವಾಣಿಯವರು ಒಂದೇ ದಿನದಲ್ಲಿ ಅವರ ಕಣ್ಣಿನ ಹುಣ್ಣಾಗಿಬಿಟ್ಟರು. ಕೆಲವರು ಅವರ ಹೇಳಿಕೆಯನ್ನು ಹಿಂದುತ್ವಕ್ಕೆ ಮಾಡಿದ ದ್ರೋಹ ಎಂದು ವರ್ಣಿಸಿದರೆ ಮತ್ತೆ ಕೆಲವರು ಅವರನ್ನು ದ್ರೋಹಿ ಎಂದು ಜರಿಯಲೂ ಸಹ ಹಿಂಜರಿಯಲಿಲ್ಲ. ಕೇವಲ ವಾಜಪೇಯಿ ಹಾಗೂ ಜಸವಂತಸಿಂಹ ಮಾತ್ರ ಅವರಿಗೆ ಬೆಂಬಲ ನೀಡಿದರು. 'ಆಡ್ವಾಣಿಯವರ ಹೇಳಿಕೆಯನ್ನು ತಪ್ಪಾಗಿ ಅರ್ಥೈಸಲಾಗಿದೆ ಅಷ್ಟೆ' ಎಂದು ವಾಜಪೇಯಿ ಹೇಳಿದರು.</p>
<p>ಆಡ್ವಾಣಿಯವರ ಪಾಕೀಸ್ತಾನದ ಯಾತ್ರೆಯ ನಂತರ ಜಸವಂತಸಿಂಹರು ಜಿನ್ನಾ ಬಗ್ಗೆ ಪುಸ್ತಕ ಬರೆದಿದ್ದರು. 'ಜಿನ್ನಾ: ಇಂಡಿಯಾ, ಪಾರ್ಟಿಶನ್, ಇಂಡಿಪೆಂಡೆನ್ಸ್'. ಹಿಮಾಚಲ ಪ್ರದೇಶದಲ್ಲಿ ನಡೆದ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಯಲ್ಲಿ ಈ ಪುಸ್ತಕದ ಬಗ್ಗೆ ಪ್ರಮುಖ ಚರ್ಚೆಗಳಾದವು. ಜಸವಂತಸಿಂಹರನ್ನು ಪಾರ್ಟಿಯಿಂದ ತೆಗೆದುಹಾಕುವಂತೆ ನಿರ್ಣಯ ಕೈಗೊಳ್ಳಲಾಯಿತು.</p>
<p>2014ರ ಲೋಕಸಭಾ ಚುನಾವಣೆಗಳ ಸಮಯದಲ್ಲಿ ತಮ್ಮ ಊರಿನಲ್ಲಿದ್ದ ಜಸವಂತಸಿಂಹರು ನನ್ನೊಡನೆ ಮಾತಾಡುತ್ತಿದ್ದಾಗ ಅವರ ಮನಸ್ಸಿನಲ್ಲಿದ್ದ ಕಹಿಯ ಅನುಭವ ನನಗೆ ವೇದ್ಯವಾಗುತ್ತಿತ್ತು. 'ಆಡ್ವಾಣಿಯವರ ಎಲ್ಲ್ಲಾ ಪುಸ್ತಕಗಳನ್ನು ಪಾರ್ಟಿಯೇ ಬಿಡುಗಡೆ ಮಾಡುತ್ತಿತ್ತು. ಎಲ್ಲ ಭಾಷೆಗಳಲ್ಲಿ ಅನುವಾದ ಮತ್ತು ಬೇರೆ ಬೇರೆ ಸ್ಥಳಗಳಲ್ಲಿ ಅದನ್ನು ಬಿಡುಗಡೆ ಮಾಡುವ ಜವಾಬ್ದಾರಿ ಎಲ್ಲ ಪಾರ್ಟಿಯೇ ಹೊತ್ತಿತ್ತು. ಅವರ ಚಮಚಾಗಳು ಇದರಲ್ಲಿ ಉಬ್ಬುಬ್ಬಿ ಭಾಗವಹಿಸುತ್ತಿದ್ದರು' ಎಂದು ಹೇಳುತ್ತಿದ್ದ ಜಸವಂತರ ಧ್ವನಿಯಲ್ಲಿ ತೀಕ್ಷ್ಣತೆ ಇಲ್ಲದಿದ್ದರೂ ಅಸಮಾಧಾನದ ಹೊದಿಕೆ ಇದ್ದುದು ಭಾಸವಾಗುತ್ತಿತ್ತು. ಜಸವಂತರು ಮತ್ತೆ ಹೇಳತೊಡಗಿದರು, 'ಆಡ್ವಾಣಿಯವರು ಭಯಮುಕ್ತ ಭಾರತದ ಘೋಷಣೆ ಮಾಡಿದರು. ಆದರೆ ಪಾರ್ಟಿಯು ಅವರ ಭಯದಿಂದ ಮುಕ್ತವಾಗಲಿಲ್ಲ. ಪ್ರತಿಯೊಬ್ಬನೂ ಅವರನ್ನು ನೋಡಿ ಹೆದರುತ್ತಿದ್ದ.'</p>
</section>
<section class="level1 numbered" epub:type="chapter" role="doc-chapter" id="id-012">
		<h1 class="level1-title" epub:type="title"><span class="num">ಅಧ್ಯಾಯ - 12</span> ರಾಜಧರ್ಮದ ರಾಜಕಾರಣ</h1>
<p class="text-center">ವರ್ತಮಾನದ ಮೋಹಜಾಲಕೆ ಸಿಲುಕಿ<br /> ಬರಲಿರುವ ನಾಳೆಯ ಮರೆಯದಿರೋಣ<br /> ಬಾ ಮತ್ತೆ ದೀಪ ಹಚ್ಚೋಣ</p>
<p>2014ರ ಸೆಪ್ಟೆಂಬರ್ 28, ಜನರಿಂದ ಕಿಕ್ಕಿರಿದಿರುವ ನ್ಯೂಯಾರ್ಕಿನ ಮ್ಯಾಡಿಸನ್ ಸ್ಕ್ವೇರ್ ಗಾರ್ಡನ್. ಪ್ರವಾಸಿ ಭಾರತೀಯರ, ಅದರಲ್ಲೂ ಪ್ರಮುಖವಾಗಿ ಗುಜರಾತಿಗಳ ಜಾತ್ರೆಯಂತೆ ಕಂಡುಬರುತ್ತಿತ್ತು. ಕೇವಲ ನ್ಯೂಯಾರ್ಕಿನಲ್ಲಿದ್ದವರಷ್ಟೇ ಅಲ್ಲ ಅಮೇರಿಕಾದ ಬೇರೆ ಬೇರೆ ಭಾಗಗಳಿಂದ ಬಂದ ಜನರು ಭಾರತದ ಪ್ರಧಾನಮಂತ್ರಿ ನರೇಂದ್ರ ಮೋದಿಯವರನ್ನು ನೋಡಲು, ಮಾತಾಡಿಸಲು ಮತ್ತು ಅವರ ಭಾಷಣವನ್ನು ಕೇಳಲು ನೆರೆದಿದ್ದರು. ಯಾರೋ ಕೆಲವರು ಮೋದಿಯವರನ್ನು ವಿಕಾಸ ಪುರುಷ ಎಂದು ಕರೆಯುತ್ತಿದ್ದರು. ಕೆಲವರು ‘ಹಿಂದೂ ಹೃದಯ ಸಾಮ್ರಾಟ’ ಎಂದು ಕರೆಯುತ್ತಿದ್ದರು. 2002ರಲ್ಲಿ ನಡೆದ ಗುಜರಾತಿನ ದಂಗೆಯ ನಂತರ 2005ರಲ್ಲಿ ಅಮೇರಿಕಾ ಸರ್ಕಾರವು ಗುಜರಾತಿನ ಮುಖ್ಯಮಂತ್ರಿಯಾದ ನರೇಂದ್ರ ಮೋದಿಯವರಿಗೆ ವೀಸಾ ನೀಡಲು ನಿರಾಕರಿಸಿತ್ತು. ಅದಾದ ನಂತರ ಇದು ಮೋದಿಯವರ ಮೊದಲ ಅಮೇರಿಕಾ ಪ್ರವಾಸವಾಗಿತ್ತು. ಭಾರತದ ಪ್ರಧಾನ ಮಂತ್ರಿಯಾಗಿ ಅಮೇರಿಕಾಗೆ ಹೊರಟ ಸರ್ಕಾರಿ ಪ್ರವಾಸವಾಗಿತ್ತು.</p>
<p>ರಾಷ್ಟ್ರಪತಿ ಬರಾಕ್ ಒಬಾಮ ಸಮೇತ ಇಡೀ ಅಮೇರಿಕಾ ಆಡಳಿತವು ಮೋದಿಯವರ ಸ್ವಾಗತಕ್ಕಾಗಿ ಸಿದ್ಧವಾಗಿತ್ತು. ಬಹಳಷ್ಟು ಕಾರ್ಯಕ್ರಮಗಳನ್ನು ಹಮ್ಮಿಕೊಳ್ಳಲಾಗಿತ್ತು. ಇದಕ್ಕಿಂತ ಮುಂಚೆ ಸಂಯುಕ್ತ ರಾಷ್ಟ್ರ ಸಂಘದ ಮಹಾ ಸಭೆಯಲ್ಲಿ ಮೋದಿಯವರ ಭಾಷಣ ನಡೆಯಿತು. ಮ್ಯಾಡಿಸನ್ ಸ್ಕ್ವೇರ್‌ನಲ್ಲಿ ಮೋದಿ.... ಮೋದಿ ಎಂಬ ಘೋಷಣೆ ಮೊಳಗುತ್ತಿತ್ತು. ಹಿಂದೆ ಇದ್ದ ದೊಡ್ಡ ಸ್ಕ್ರೀನಿನ ಮೇಲೆ ಭಾರತವು ಅಭಿವೃದ್ಧಿ ಹೊಂದುತ್ತಿರುವ ಕಥೆ ಮತ್ತು ಬಿಜೆಪಿಯ ಮೊದಲ ಪ್ರಧಾನಿ ಅಟಲ್‍ಬಿಹಾರಿ ವಾಜಪೇಯಿಯವರ ಮತ್ತು ಅವರ ಸರ್ಕಾರದ ಹೆಗ್ಗಳಿಕೆಗೆ ಸಂಬಂಧಿಸಿದ ಡಾಕ್ಯುಮೆಂಟರಿಯನ್ನು ತೋರಿಸಲಾಗುತ್ತಿತ್ತು. ಮೋದಿಯವರೂ ಸಹ ತಮ್ಮ ಭಾಷಣದಲ್ಲಿ ಅನೇಕ ಬಾರಿ ವಾಜಪೇಯಿಯವರ ಹೆಸರು ಪ್ರಸ್ತಾಪಿಸಿದರು.</p>
<p>ಕಾರ್ಯಕ್ರಮ ಮುಗಿದ ಮೇಲೆ ನಾನು ಜನರ ಅಭಿಪ್ರಾಯ ಸಂಗ್ರಹಿಸುತ್ತಿದ್ದೆ. ಉತ್ಸಾಹಗೊಂಡ ಜನ. ಹುಮ್ಮಸ್ಸಿನಲ್ಲಿದ್ದ ಜನಜಂಗುಳಿ. ಮೋದಿಯವರ ಈ ಭೇಟಿಯ ಬಗ್ಗೆ ಆಪ್ತವಾಗಿ ಒಬ್ಬ ಭಾರತೀಯ ಸಜ್ಜನರೊಡನೆ ಸಂಭಾಷಣೆ ನಡೆದಿತ್ತು. ಆಗ ಆ ಮಹಾಶಯರು ಮೋದಿಯವರ ಬಗ್ಗೆ ಯಾರಿಗೂ ಗೊತ್ತಿಲ್ಲದ ಒಂದು ಮಾತನ್ನು ಹೇಳಿದರು. ಆ ಮಹಾಶಯರು ಗುಜರಾತಿನವರು. ನರೇಂದ್ರ ಮೋದಿಯವರ ಪ್ರಮುಖ ಗೆಳೆಯರಲ್ಲಿ ಒಬ್ಬರು. 2000ದಲ್ಲಿ ವಾಜಪೇಯಿಯವರು ಪ್ರಧಾನ ಮಂತ್ರಿಯಾಗಿದ್ದಾಗ ಅಮೇರಿಕಾಕ್ಕೆ ಬಂದಿದ್ದರು. ಅನಿವಾಸಿ ಭಾರತೀಯರ ಸಭೆಯನ್ನುದ್ದೇಶಿಸಿ ಅವರೂ ಸಹ ಮಾತಾಡಿದ್ದರು. ಆ ದಿನಗಳಲ್ಲಿ ನರೇಂದ್ರ ಮೋದಿಯವರು ರಾಜಕೀಯ ಅಜ್ಞಾತವಾಸದ ರೂಪದಲ್ಲಿ ಅಮೇರಿಕಾದಲ್ಲೇ ಇದ್ದರು. ಆದರೆ ಅಂದು ಅವರು ಆ ಕಾರ್ಯಕ್ರಮದಲ್ಲಿ ಭಾಗವಹಿಸಿರಲಿಲ್ಲ. ಆ ಗುಜರಾತಿ ಮಿತ್ರರು ಅಂದು ವಾಜಪೇಯಿಯವರನ್ನು ಭೇಟಿಯಾಗಿ ನರೇಂದ್ರ ಮೋದಿ ಇಲ್ಲೇ ಇದ್ದಾರೆ ಎಂದು ತಿಳಿಸಿ, 'ಅವರನ್ನು ತಾವು ಭೇಟಿಯಾಗುವಿರಾ?' ಎಂದು ಕೇಳಿದಾಗ, ವಾಜಪೇಯಿಯವರು ಆಗಲಿ ಎಂದಿದ್ದರು. ಮಾರನೇ ದಿನ ಮೋದಿ ಹಾಗೂ ವಾಜಪೇಯಿಯವರ ಸಮಾಗಮವಾಯಿತು. ವಾಜಪೇಯಿ ಮೋದಿಯವರಿಗೆ, 'ಈ ರೀತಿ ಓಡುವುದರಿಂದ ಕೆಲಸವಾಗುವುದಿಲ್ಲ. ಎಲ್ಲಿಯವರೆಗೆ ಇಲ್ಲಿ ಇರುವಿರಿ....? ದೆಹಲಿಗೆ ಬನ್ನಿ' ಎಂದು ಹೇಳಿದರು. ಸ್ವಲ್ಪ ದಿನಗಳ ನಂತರ ಮೋದಿ ದೆಹಲಿಗೆ ಬಂದರು. ಅವರ ರಾಜಕೀಯ ವನವಾಸ ಮುಗಿಯಿತು. ನರೇಂದ್ರ ಮೋದಿ ಒಂದು ಹೊಸ ರಾಜಕೀಯ ಸರಣಿಯಾಟಕ್ಕೆ ಸಿದ್ಧರಾದರು.</p>
<p>2001ರ ಅಕ್ಟೋಬರ್‍ನ ಒಂದು ಬೆಳಗ್ಗೆ. ವಾತಾವರಣದಲ್ಲಿ ಇನ್ನೂ ಬಿಸಿಯಿತ್ತು. ಹೀಗಿದ್ದರೂ ಕಪ್ಪು ಮೌನವೊಂದು ಹರಡಿಕೊಂಡಿತ್ತು. ಮುಖಗಳೆಲ್ಲ ಪರಸ್ಪರ ಪ್ರಶ್ನೆ ಮಾಡುತ್ತಿವೆಯೇನೋ ಎನ್ನುವಂತಿದ್ದವು. ಆದರೆ ಉತ್ತರ ಮಾತ್ರ ಇರಲಿಲ್ಲ. ದೆಹಲಿಯ ಸ್ಮಶಾನ ಗೃಹದಲ್ಲಿ ಚಿತೆಯೊಂದು ಉರಿಯುತ್ತಿತ್ತು. ಖಾಸಗೀ ಸುದ್ದಿವಾಹಿನಿಯೊಂದರ ಕ್ಯಾಮರಾಮ್ಯಾನ್ ಆದ ಗೋಪಾಲ್ ಬಿಷ್ಟರ ಅಂತಿಮ ಸಂಸ್ಕಾರದಲ್ಲಿ ಪಾಲ್ಗೊಳ್ಳಲು ಕೆಲವು ಪತ್ರಕರ್ತಮಿತ್ರರು ಹಾಗೂ ಒಂದಿಬ್ಬರು ರಾಜಕಾರಣಿಗಳು ಅಲ್ಲಿದ್ದರು. ಅಂತಿಮ ಸಂಸ್ಕಾರ ನಡೆಯುತ್ತಿತ್ತು. ಆಗ ರಾಜಕೀಯ ನಾಯಕರೊಬ್ಬರ ಮೊಬೈಲ್ ಫೋನು ಸದ್ದು ಮಾಡಿತು. ಪ್ರಧಾನಮಂತ್ರಿ ನಿವಾಸದಿಂದ ಫೋನು ಬಂದಿತ್ತು.</p>
<p>ಫೋನು ಮಾಡುತ್ತಿದ್ದವರು ಕೇಳಿದರು, 'ಎಲ್ಲಿದ್ದೀರಿ?'</p>
<p>ಫೋನು ಎತ್ತಿಕೊಂಡವರು ಹೇಳಿದರು, 'ಸ್ಮಶಾನದಲ್ಲಿದ್ದೇನೆ.'</p>
<p>ಫೋನು ಮಾಡುತ್ತಿದ್ದವರು ಹೇಳಿದರು, 'ಬಂದು ಭೇಟಿಯಾಗಿ.'</p>
<p>ಇಷ್ಟು ಮಾತಾಡಿದ್ದಾದ ಮೇಲೆ ಫೋನು ಕಟ್ಟಾಯಿತು. ಸ್ಮಶಾನದಲ್ಲಿ ಬಂದ ಆ ಫೋನು ಹಿಂದೂಸ್ತಾನದ ರಾಜಕಾರಣದ ನಕ್ಷೆಯನ್ನೇ ಬದಲಿಸಿಬಿಟ್ಟಿತು.</p>
<p>ಕಾಂಗ್ರೆಸ್‍ನ ಹಿರಿಯ ನಾಯಕರಾದ ಮಾಧವರಾವ್ ಸಿಂಧ್ಯಾ ಇದ್ದ ವಿಮಾನ ದೆಹಲಿಯಿಂದ ಕಾನ್‍ಪುರ್‍ಗೆ ಹೊರಟಿತ್ತು. ಅದು ಅಪಘಾತಕ್ಕೀಡಾಯಿತು. ಗೋಪಾಲ್ ಬಿಷ್ಟ್ ಕೂಡ ಅದರಲ್ಲಿದ್ದರು. 2001ರ ಸೆಪ್ಟೆಂಬರ್ 30ರ ಮಧ್ಯಾಹ್ನ 1 ಗಂಟೆ 50 ನಿಮಿಷ. ಆಗ ವಿಮಾನವು ಮೈನ್‍ಪುರಿಯಲ್ಲಿ ಇಳಿಯಬೇಕಿತ್ತು. ಆದರೆ ಸುಮಾರು 1 ಗಂಟೆ 35 ನಿಮಿಷದ ಹೊತ್ತಿಗೆ ವಿಮಾನವು ಅಪಘಾತಕ್ಕೀಡಾಯಿತು. ಈ ವಿಮಾನದಲ್ಲಿ ಪ್ರಯಾಣಿಸುತ್ತಿದ್ದ ಎಲ್ಲಾ ಎಂಟು ಮಂದಿ ಅಸುನೀಗಿದರು. ಸಿಂಧ್ಯಾರಲ್ಲದೆ ವಿಮಾನದ ಪೈಲೆಟ್, ಸಿಂಧ್ಯಾರ ಆಪ್ತ ಸಹಾಯಕ ರೂಪಿಂದರ್ ಸಿಂಹ, ಮೂವರು ಪತ್ರಕರ್ತರಾದ - ಇಂಡಿಯನ್ ಎಕ್ಸ್‍ಪ್ರೆಸ್‍ನ ಸಂಜೀವ್‍ಸಿನ್ಹಾ, ಹಿಂದೂಸ್ತಾನ್ ಟೈಮ್ಸ್‍ನ ಅನು ಶರ್ಮಾ, ಆಜ್‍ತಕ್‍ನ ರಂಜನ್ ಝಾ ಮತ್ತು ಕ್ಯಾಮರಾ ಮ್ಯಾನ್ ಗೋಪಾಲ್ ಬಿಷ್ಟ.</p>
<p>ಗ್ವಾಲಿಯರ್‍ನ ರಾಜಮನೆತನಕ್ಕೆ ಸೇರಿದ್ದ ಮಾಧವರಾವ್ ಸಿಂಧ್ಯ ಸಾಮಾನ್ಯರ ನಡುವೆಯೂ ಸಹ ತುಂಬಾ ಜನಪ್ರಿಯರಾಗಿದ್ದರು. ಕಾಂಗ್ರೆಸ್‍ನ ಪರಿವರ್ತನಾ ರ್ಯಾಲಿಯಲ್ಲಿ ಭಾಗವಹಿಸಲು ಅವರು ಚಾರ್ಟೆಡ್ ವಿಮಾನ, ಹತ್ತು ಮಂದಿ ಪ್ರಯಾಣಿಸಬಲ್ಲ ಸೆಸನಾ ಸಿ-90ರಲ್ಲಿ ದೆಹಲಿಯಿಂದ ಹೊರಟಿದ್ದರು. ಆ ವಿಮಾನವು 12 ಗಂಟೆ 49 ನಿಮಿಷಕ್ಕೆ ದೆಹಲಿಯಿಂದ ಹಾರಿತ್ತು. ಆ ಯಾತ್ರೆಯನ್ನು ಸಂಪೂರ್ಣ ಕವರ್ ಮಾಡಲು ಪತ್ರಕರ್ತರೂ ಅವರೊಡನಿದ್ದರು. ವಾತಾವರಣದಲ್ಲಿ ಇದ್ದಕ್ಕಿದ್ದಂತೆ ಬದಲಾದ ಕೆಟ್ಟ ವಾತಾವರಣವೇ ಅಪಘಾತಕ್ಕೆ ಕಾರಣ ಎಂದು ಹೇಳಲಾಯಿತು. ಮಾಧವರಾವ್ ಸಿಂಧ್ಯಾರ ಸಾವು ಕಾಂಗ್ರೆಸ್‍ಗೆ ಬಹು ದೊಡ್ಡ ಪೆಟ್ಟಾಗಿತ್ತು. ದೇಶದಾದ್ಯಂತ ಶೋಕ ವ್ಯಕ್ತಪಡಿಸಲಾಯಿತು. ಶವಗಳನ್ನು ಅಪಘಾತದ ಸ್ಥಳದಿಂದ ದೆಹಲಿಗೆ ತರಲು ಕೇಂದ್ರ ಸರ್ಕಾರದ ಇಬ್ಬರು ಮಂತ್ರಿಗಳು ಕಾನೂನು ಮಂತ್ರಿ ಅರುಣ್ ಜೇಟ್ಲಿ ಹಾಗೂ ಪ್ರಧಾನಮಂತ್ರಿ ಕಾರ್ಯಾಲಯದಲ್ಲಿ ರಾಜ್ಯ ಮಂತ್ರಿಯಾಗಿರುವ ವಿಜಯ್ ಗೋಯಲ್ ಹಾಗೂ ಕಾಂಗ್ರೆಸ್ಸಿನ ನಾಯಕರಾದ ಸಲ್ಮಾನ್ ಖುರ್ಶಿದ್ ಹೊರಟರು.</p>
<p>ಉತ್ತರ ಪ್ರದೇಶದ ಮೈನ್‍ಪುರಿಯ ಹತ್ತಿರ ಘಟಿಸಿದ ಈ ಅಪಘಾತದ ನಂತರ ಪಾರ್ಥಿವ ಶರೀರಗಳನ್ನು ರಸ್ತೆ ಮಾರ್ಗದಲ್ಲಿ ಆಗ್ರಾಗೆ ತರಲಾಯಿತು. ಅಲ್ಲಿಂದ ವಾಯುಸೇನೆಯ ವಿಶೇಷ ವಿಮಾನದ ಮೂಲಕ ದೆಹಲಿಗೆ ತರಲಾಯಿತು. ಸಿಂಧ್ಯಾರ ಅಂತಿಮ ಸಂಸ್ಕಾರವು ಗ್ವಾಲಿಯರ್‍ನಲ್ಲಿದ್ದ ಅವರ ತಾಯಿ ರಾಜಮಾತೆ ವಿಜಯರಾಜೇ ಸಿಂಧ್ಯಾರ ಸಮಾಧಿಯ ಪಕ್ಕವೇ ಆಗಬೇಕಿತ್ತು. ಅವರ ಅಂತಿಮ ಸಂಸ್ಕಾರದಲ್ಲಿ ಭಾಗವಹಿಸಲು ಪ್ರಧಾನಮಂತ್ರಿ ಅಟಲ್‍ಬಿಹಾರಿ ವಾಜಪೇಯಿ, ಕಾಂಗ್ರೆಸ್ಸಿನ ಅಧ್ಯಕ್ಷೆಯಾದ ಸೋನಿಯಾ ಗಾಂಧಿ ಹಾಗೂ ಇತರೆ ರಾಜಕಾರಣಿಗಳು ಹೋಗಬೇಕಿತ್ತು.</p>
<p>ಟಿವಿ ಚಾನಲ್ಲುಗಳಲ್ಲಿ ಸಿಂಧ್ಯಾರವರ ಬಗ್ಗೆ ಕಾರ್ಯಕ್ರಮಗಳು ಪುಂಖಾನುಪುಂಖವಾಗಿ ಬಿತ್ತರಗೊಳ್ಳುತ್ತಿದ್ದವು. ಪ್ರತಿಯೊಬ್ಬರೂ ಅವರಿಗೆ ಶ್ರದ್ಧಾಂಜಲಿ ಅರ್ಪಿಸುತ್ತಿದ್ದರು. ಆದರೆ ಅವರೊಡನೆ ದುರ್ಮರಣಕ್ಕೀಡಾದ ಬಾಕಿ ಏಳು ಜನರನ್ನು ಕೇಳುವವರೇ ಇರಲಿಲ್ಲ. ಅವರುಗಳಿಗೆ ಶ್ರದ್ಧಾಂಜಲಿ ಅರ್ಪಿಸಲು ಪುರುಸೊತ್ತೇ ಇರಲಿಲ್ಲ. ಚಾನಲ್ಲುಗಳಲ್ಲಿ ಎಲ್ಲೋ ಒಂದು ಕಡೆ ಚಿಕ್ಕದಾಗಿ ಸುದ್ದಿ ಬಂತಷ್ಟೆ. ಮಾರನೇ ದಿನ ಪತ್ರಿಕೆಗಳು ಕೂಡ ಸಿಂಧ್ಯಾಮಯವಾಗಿದ್ದವು. ಪ್ರತಿಯೊಬ್ಬ ರಾಜಕಾರಣಿ ಗ್ವಾಲಿಯರ್‍ಗೆ ಹೋಗಲು ಬಯಸುತ್ತಿದ್ದ. ಹೀಗಿರುವಾಗ ರಾಜಕಾರಣಿಯೊಬ್ಬರು ಯಾವುದೋ ಕ್ಯಾಮರಾಮ್ಯಾನ್‍ನ ಅಂತಿಮ ಸಂಸ್ಕಾರಕ್ಕೆ ಹೋಗುವುದು ದೊಡ್ಡ ವಿಷಯವೇ ಆಗಿತ್ತು.</p>
<p>ಆ ರಾಜಕಾರಣಿಯೇ ನರೇಂದ್ರ ಮೋದಿ. ಕೇಶೂಭಾಯಿ ಪಟೇಲರ ವಿರೋಧಿಗಳ ಜೊತೆ ಕೈ ಜೋಡಿಸಿದ ಹಾಗೂ ಕೇಶೂಭಾಯಿಯವರ ವೈರವನ್ನು ಕಟ್ಟಿಕೊಂಡ, ಗುಜರಾತಿನ ಭಾರತೀಯ ಜನತಾ ಪಾರ್ಟಿಯ ನಾಯಕರಾದ ನರೇಂದ್ರ ಮೋದಿ. ಆ ದಿನಗಳಲ್ಲಿ ಅವರು ದೆಹಲಿಯ ಅಶೋಕ ರಸ್ತೆಯಲ್ಲಿರುವ ಬಿಜೆಪಿಯ ಹಳೆಯ ಕಛೇರಿಯ ಹಿತ್ತಲಲ್ಲಿ ಕಟ್ಟಿದ್ದ ಸಣ್ಣ ಕೋಣೆಯೊಂದರಲ್ಲಿ ಇರುತ್ತಿದ್ದರು. ಅದರಲ್ಲಿ ಫರ್ನಿಚರ್‍ಗಳೆಂದರೆ ಒಂದು ಮಣೆ ಮತ್ತು ಎರಡು ಕುರ್ಚಿಗಳು ಅಷ್ಟೆ. ಆಗ ಪಾರ್ಟಿಯಲ್ಲಿ ಪ್ರಮೋದ್ ಮಹಾಜನ್, ಸುಷ್ಮಾ ಸ್ವರಾಜ್ ಮತ್ತು ಅರುಣ್ ಜೇಟ್ಲಿಯಂತಹ ನಾಯಕರುಗಳ ಪ್ರಭಾವ, ಪ್ರತಾಪ ಜಾಸ್ತಿ ಇತ್ತು.</p>
<p>ಅರ್ಧ ತೋಳಿನ ಕುರ್ತಾ ಮತ್ತು ಪೈಜಾಮ ತೊಟ್ಟು ನರೇಂದ್ರ ಮೋದಿಯವರು ಉರಿಯುತ್ತಿರುವ ಚಿತೆಯನ್ನು ನೋಡುತ್ತಿದ್ದರು. ಆಗಲೇ ಅವರಿಗೆ ಪ್ರಧಾನಿ ವಾಜಪೇಯಿಯವರ ಫೋನು ಬಂದಿದ್ದು. ಆ ರಾತ್ರಿ ಮೋದಿಯವರು ಅಟಲ್ ಬಿಹಾರಿ ವಾಜಪೇಯಿಯವರ ನಿವಾಸಕ್ಕೆ ಹೋದರು. ಅವರಿಗೊಂದು ಹೊಸ ಜವಾಬ್ದಾರಿ ವಹಿಸಲಾಯಿತು. ಅದೇ ಗುಜರಾತ್‍ಗೆ ಹೋಗುವ ಜವಾಬ್ದಾರಿ. ಪಾರ್ಟಿಯ ದಿಗ್ಗಜರೂ, ಗುಜರಾತಿನ ಮುಖ್ಯಮಂತ್ರಿಯೂ ಆದ ಕೇಶೂಭಾಯಿ ಪಟೇಲರನ್ನು ಬದಿಗೆ ಸರಿಸಿ ನರೇಂದ್ರ ಮೋದಿಯವರಿಗೆ ಮುಖ್ಯಮಂತ್ರಿ ಜವಾಬ್ದಾರಿ ವಹಿಸಲಾಯಿತು.</p>
<p>ಪಾರ್ಟಿಯ ಹೈಕಮಾಂಡ್ ಮತ್ತು ಪ್ರಧಾನಮಂತ್ರಿ ಅಟಲ್ ಬಿಹಾರಿ ವಾಜಪೇಯಿಯವರ ಒಂದು ತೀರ್ಮಾನದಿಂದ ನರೇಂದ್ರ ಮೋದಿಯವರ ರಾಜಕೀಯ ಕೆರಿಯರ್ ಇದ್ದಕ್ಕಿದ್ದಂತೆ ಹೀಗೆ ಬದಲಾಗುವುದೆಂದು ಆಗ ಬಹುಶಃ ಯಾರೂ ಯೋಚಿಸಿರಲೇ ಇಲ್ಲವೇನೋ!</p>
<p>2001ರ ಜನವರಿ 26ರ ಬೆಳಗ್ಗೆಯೇ ಗುಜರಾತಿನ ಭೂಕಂಪದ ಸುದ್ದಿ ಹಬ್ಬಿತು. ರಿಕ್ಟರ್ ಸ್ಕೇಲ್‍ನಲ್ಲಿ 8.6ರಷ್ಟಿದ್ದ ಭೂಕಂಪ ಅದಾಗಿತ್ತು. ಅದರ ಕೇಂದ್ರ ಗುಜರಾತಿನ ಕಛ್ ಪ್ರದೇಶವಾಗಿತ್ತು. ಆ ಭೂಕಂಪವು ಭಯಾನಕ ವಿನಾಶವನ್ನು ಹೊತ್ತು ತಂದಿತು. ಗುಜರಾತಿನ ಕೇಶೂಭಾಯಿ ಪಟೇಲರ ಸರ್ಕಾರ ಈ ಭೂಕಂಪದ ಹಾನಿಯನ್ನು ಸರಿಪಡಿಸಲು ಸರಿಯಾಗಿ ಸ್ಪಂದಿಸದೆ ಸೋತು ಹೋಯಿತು. ಕಛ್ ಪ್ರದೇಶದ ಭುಜ್‍ನಿಂದ ಬಹುದೂರವಿರುವ ಅಹಮದಾಬಾದ್‍ನಲ್ಲೂ ಕೂಡ ಸತ್ತವರ ಸಂಖ್ಯೆ ಏಳು ನೂರು ದಾಟಿತು. ಬಹುಮಹಡಿ ಕಟ್ಟಡಗಳು ಇಸ್ಪೀಟಿನೆಲೆಗಳಿಂದ ಮಾಡಿರುವ ಮಹಡಿಮನೆಗಳು ಬೀಳುವಂತೆ ನೋಡ ನೋಡುತ್ತಿದ್ದಂತೆ ಬಿದ್ದು ಹೋದವು. ಜನರು ಕೆರಳಿ ಕೆಂಡವಾದರು. ಏಕೆಂದರೆ ಅವುಗಳ ನಿರ್ಮಾಣ ಸರಿಯಾಗಿ ಆಗಿರಲಿಲ್ಲ. ಪ್ರಾಕೃತಿಕ ಆಪತ್ತು ಬಂದು ಆ ಕಟ್ಟಡಗಳ ನಿರ್ಮಾಣದ ಹಿಂದಿನ ರಹಸ್ಯವನ್ನು ಬಯಲು ಮಾಡಿತು. ಗುತ್ತಿಗೆದಾರರು ಹಾಗೂ ಸರ್ಕಾರ ಇಬ್ಬರೂ ಒಪ್ಪಂದ ಮಾಡಿಕೊಂಡಿರುವುದರಿಂದ ಹೀಗಾಯಿತು ಎಂದು ಜನ ಆರೋಪಿಸಿದರು.</p>
<p>ನೆನ್ನೆ ಮೊನ್ನೆ ಸೈಕಲ್ಲು ಹಾಗೂ ಸ್ಕೂಟರ್‍ಗಳಲ್ಲಿ ಓಡಾಡುತ್ತಿದ್ದ ಬಿಜೆಪಿಯ ಕೆಲವು ನಾಯಕರು ಈಗೀಗ ದೊಡ್ಡ ದೊಡ್ಡ ಕಾರುಗಳಲ್ಲಿ ಓಡಾಡುತ್ತಿದ್ದಾರೆ ಎಂಬ ಮಾತು ಸಾಮಾನ್ಯವಾಗಿಬಿಟ್ಟಿತ್ತು. ಮೈಗಳ್ಳರಿಂದ, ಸಂಬಂಧಿಕರಿಂದ ಹಾಗೂ ಬಕಪಕ್ಷಿಗಳಿಂದ ಸುತ್ತುವರೆಸಿಕೊಂಡಿರುವ ಒಬ್ಬ ನಾಯಕ ಎಂದು ಕೇಶೂಭಾಯಿ ಪಟೇಲರಿಗೆ ಹೆಸರು ಬಿದ್ದು ಬಿಟ್ಟಿತ್ತು. ಇದಕ್ಕಿಂತ ಕೆಲವು ತಿಂಗಳ ಹಿಂದೆ 2000ದಲ್ಲಿ ಅಹಮದಾಬಾದ್ ಹಾಗೂ ರಾಜ್‍ಕೋಟ್‍ನ ಮುನ್ಸಿಪಲ್ ಚುನಾವಣೆಗಳಲ್ಲಿ ಬಿಜೆಪಿಯು ಸೋತು ಬಿಟ್ಟಿತ್ತು. ಅಹಮದಾಬಾದ್‍ನಲ್ಲಿ 1987ರಿಂದ ಮತ್ತು ರಾಜ್‍ಕೋಟ್‍ನಲ್ಲಿ ಅನೇಕ ವರ್ಷಗಳಿಂದ ಬಿಜೆಪಿಯು ತನ್ನ ಸಾಮ್ರಾಜ್ಯ ಸ್ಥಾಪಿಸಿತ್ತು. ಅಲ್ಲದೆ 25 ಜಿಲ್ಲೆಗಳಲ್ಲಿ 23 ಜಿಲ್ಲೆಗಳ ಪಂಚಾಯಿತಿಗಳಲ್ಲಿ ಬಿಜೆಪಿಯು ಸೋಲನ್ನು ಎದುರಿಸಬೇಕಾಯಿತು. ಇದಕ್ಕಿಂತ ಮುಂಚೆ 24 ಜಿಲ್ಲೆಗಳ ಪಂಚಾಯಿತಿಗಳಲ್ಲಿ ಬಿಜೆಪಿಯ ಹಿಡಿತವಿತ್ತು. ಇದೇ ಸ್ಥಿತಿ ಮುಂದುವರೆದರೆ 2003ರಲ್ಲಿ ನಡೆಯುವ ವಿಧಾನಸಭಾ ಚುನಾವಣೆಗಳಲ್ಲಿ ಪಾರ್ಟಿಯು ಮಣ್ಣು ಮುಕ್ಕುತ್ತದೆ ಎಂದು ಬಿಜೆಪಿಯ ಹೈಕಮಾಂಡ್‍ಗೆ ಸಂಶಯ ಮೂಡಿತು. ಇದೇ ಸಂದರ್ಭದಲ್ಲಿ ಮೋದಿ ಹಾಗೂ ಇತರೆ ಮಿತ್ರರು ಈ ಸಂಶಯಕ್ಕೆ ಗಾಳಿ ಊದಿದರು. ಒಬ್ಬ ಶಕ್ತಿಶಾಲಿ ನಾಯಕನನ್ನು ಅಹಮದಾಬಾದಿಗೆ ಕಳುಹಿಸುವ ಅವಶ್ಯಕತೆಯಿದೆ ಎಂದು ಹೇಳಿದರು. ಆಗ ನರೇಂದ್ರ ಮೋದಿಯವರು ದೆಹಲಿಯಲ್ಲಿ ಪಾರ್ಟಿಯ ರಾಷ್ಟ್ರೀಯ ಪ್ರಧಾನ ಕಾರ್ಯದರ್ಶಿಯಾಗಿದ್ದರು. ಅವರು ಭೂಕಂಪ ಪೀಡಿತ ಪ್ರದೇಶದಲ್ಲಿ ಪರಿಹಾರ ಕಾರ್ಯದ ಜವಾಬ್ದಾರಿಯನ್ನು ಸ್ವತಃ ತಾವೇ ವಹಿಸಿಕೊಂಡರು.</p>
<p>2001ರ ಸೆಪ್ಟೆಂಬರ್ 20ರಂದು ಬಿಜೆಪಿಯು ಅಲ್ಲಿನ ಎರಡು ಉಪಚುನಾವಣೆಗಳಲ್ಲಿ ಸೋಲುಂಡಾಗ ಮೋದಿಯವರಿಗೆ ಒಳ್ಳೆಯ ದಿನಗಳು ಬಂದವು. ಆ ಎರಡು ಸೀಟುಗಳೆಂದರೆ, ಒಂದು - ಅಹಮದಾಬಾದಿನ ಎಲಿಸಬ್ರಿಜ್ ವಿಧಾನಸಭೆ ಸೀಟು. ಇನ್ನೊಂದು, ಆದಿವಾಸಿಗಳು ಹೆಚ್ಚಾಗಿರುವ ಪ್ರದೇಶವಾದ ಸಾಬರ್‍ಕಾಂಟಾ ಲೋಕಸಭೆ ಸೀಟು. ಎಲಿಸಬ್ರಿಜ್ ಸೀಟು ಲಾಲ್‍ಕೃಷ್ಣ ಆಡ್ವಾಣಿಯವರ ಗಾಂಧಿ ನಗರದ ಲೋಕಸಭೆಯ ಭಾಗವಾಗಿತ್ತು. ಇಲ್ಲಿನ ವಿಧಾನ ಸಭೆಯ ಸೋಲನ್ನು ಆಡ್ವಾಣಿಯವರ ಸೋಲೆಂದೇ ಜನ ಭಾವಿಸತೊಡಗಿದರು. ಈ ಕೇಶೂಭಾಯಿ ಪಟೇಲರನ್ನು ಕೆಳಗಿಳಿಸದೇ ಬೇರೆ ದಾರಿಯಿಲ್ಲವೆಂದು ದೆಹಲಿಯಲ್ಲಿ ಕುಳಿತ ಪಾರ್ಟಿಯ ಹೈಕಮಾಂಡ್‍ಗೆ ಅನ್ನಿಸಿತು.</p>
<p>ಇನ್ನೇನು! ಮುಖ್ಯಮಂತ್ರಿಯಾಗಬೇಕೆಂದುಕೊಂಡಿದ್ದವರ ಕನಸುಗಳು ರೆಕ್ಕೆ ಕಟ್ಟಿಕೊಂಡವು. ಗುಜರಾತಿನಿಂದ ದೆಹಲಿ ತಲುಪಿ ಆ ನಾಯಕರುಗಳೆಲ್ಲ ತಮ್ಮ ತಮ್ಮ ಮೂಗಿನ ನೇರಕ್ಕೆ ಮಾತಾಡತೊಡಗಿದರು. ಆದರೆ ಕೇಶೂಭಾಯಿ ಪಟೇಲರು ಕುರ್ಚಿ ಬಿಡಲು ತಯಾರಿರಲಿಲ್ಲ. ತಮ್ಮ ಮೂವತ್ತು ಬೆಂಬಲಿಗ ಶಾಸಕರ ಹಸ್ತಾಕ್ಷರ ಪಡೆದು ಆ ಪತ್ರವನ್ನು ಹೈಕಮಾಂಡ್‍ಗೆ ಕಳುಹಿಸಿದರು. ಆದರೂ ಏನೂ ಪ್ರಯೋಜನವಾಗಲಿಲ್ಲ. ಆಗ ಕೇಶೂಭಾಯಿ ತಮ್ಮ ಆಪ್ತ ಬೆಂಬಲಿಗರೂ ಹಾಗೂ ಸಂಸದರೂ ಆದ ವಲ್ಲಭಾಯಿ ಕಥೀರಿಯಾಗೆ ಮುಖ್ಯಮಂತ್ರಿ ಪದವಿ ನೀಡಬೇಕೆಂದು ಪಟ್ಟು ಹಿಡಿದರು. ಆದರೆ ಅಷ್ಟು ಹೊತ್ತಿಗೆ ಬಹುಶಃ ಹೈಕಮಾಂಡ್ ತನ್ನ ತೀರ್ಮಾನ ತೆಗೆದುಕೊಂಡು ಬಿಟ್ಟಿತ್ತು. ಪ್ರಶ್ನೆಯೊಂದಕ್ಕೆ ಉತ್ತರಿಸುತ್ತಾ ವಾಜಪೇಯಿಯವರು, 'ನಮಗಿದು ಪರೀಕ್ಷೆಯ ಸಮಯವಾಗಿದೆ ಮತ್ತು ನಾವು ಸರ್ವಸಮ್ಮತಿಯಿಂದ ಇದರ ಬಗ್ಗೆ ತೀರ್ಮಾನ ತೆಗೆದುಕೊಳ್ಳುತ್ತೇವೆ' ಎಂದು ಹೇಳಿದರು.</p>
<p>ಅಕ್ಟೋಬರ್ ಎರಡರಂದು ಕೇಶೂಭಾಯಿಯವರನ್ನು ದೆಹಲಿಗೆ ಕರೆಸಲಾಯಿತು. ಪಾರ್ಟಿಯ ಅಧ್ಯಕ್ಷರಾದ ಜನಾಕೃಷ್ಣಮೂರ್ತಿಯವರ ಕೈಗೆ ರಾಜೀನಾಮೆ ಪತ್ರ ಕೊಡುವಂತೆ ಹೇಳಲಾಯಿತು. ಹಿರಿಯರಾದ ಕೇಶೂಭಾಯಿಯವರ ಬಳಿ ಬೇರೆ ಯಾವುದೇ ಮಾರ್ಗ ಉಳಿದಿರಲಿಲ್ಲ. ಅಹಮದಾಬಾದಿನಲ್ಲಿ ಹೊಸ ನಾಯಕನ ಆಯ್ಕೆಗೆ ಶಾಸಕರ ಸಭೆ ಕರೆಯುವುದಕ್ಕಿಂತ ಮುಂಚೆಯೇ ಮುಖ್ಯಮಂತ್ರಿಯ ಕನಸು ಕಾಣುತ್ತಿದ್ದ ಸುರೇಶ್‍ಮೆಹ್ತಾ, 'ಮೋದಿ ನಾಯಕರಾಗಲು ಸಾಧ್ಯವಿಲ್ಲ ಏಕೆಂದರೆ ಅವರು ಶಾಸಕರಾಗಿಲ್ಲವಲ್ಲ' ಎಂದರು. ಕಾಂಗ್ರೆಸ್‍ನ ಕಾರ್ಯಶೈಲಿಯಂತೆ ಮೋದಿಯವರನ್ನು ಸರ್ವಸಮ್ಮತಿಯಿಂದ ಶಾಸಕರ ನಾಯಕನಾಗಿ ಆರಿಸಲಾಯಿತು. ಕೇಶೂಭಾಯಿ ಮೋದಿಯ ಹೆಸರು ಪ್ರಸ್ತಾಪಿಸಿದರು. ಸುರೇಶ್ ಮೆಹ್ತಾ ಅನುಮೋದಿಸಿದರು. 2001ರ ಅಕ್ಟೋಬರ್ 7ರಂದು ಮೋದಿ ಮುಖ್ಯಮಂತ್ರಿಯಾದರು. ಕೇಶೂಭಾಯಿ ಮತ್ತು ಮೋದಿಯರಿಗೆ ಎಷ್ಟೆಷ್ಟು ಶಾಸಕರ ಬೆಂಬಲವಿದೆ ಎಂದು ಹೈಕಮಾಂಡ್ ಪರೀಕ್ಷಿಸಲೇ ಇಲ್ಲ ಎಂದು ಸಂಘದ ನಾಯಕರೊಬ್ಬರು ಹೇಳಿದರು. ಆಗ ಹೈಕಮಾಂಡ್ ಎಂದರೆ ಪ್ರಧಾನಮಂತ್ರಿ ಅಟಲ್ ಬಿಹಾರಿ ವಾಜಪೇಯಿ ಬಿಟ್ಟರೆ ಬೇರೆ ಯಾರೂ ಆಗಿರಲಿಲ್ಲ.</p>
<p>2002ರ ಫೆಬ್ರವರಿ 27. ಗುಜರಾತಿನ ಗೋದ್ರಾ ಸ್ಟೇಷನ್ನಿಗೆ ಬಂದ ಸಾಬರಮತಿ ಎಕ್ಸ್‍ಪ್ರೆಸ್‍ನ ಎಸ್ 6ರ ಕೋಚ್‍ನಲ್ಲಿ ಕಾಣಿಸಿಕೊಂಡ ಬೆಂಕಿಗೆ 59 ಜನ ಜೀವಂತ ಸುಟ್ಟು ಹೋದರು. ಇದರಲ್ಲಿ ಹೆಚ್ಚಿನವರು ಕಾರಸೇವಕರಾಗಿದ್ದರು. ಲಖ್ನೌನಿಂದ ಹೊರಡುವ ಈ ಸಾಬರಮತಿ ಎಕ್ಸ್‍ಪ್ರೆಸ್‍ನಲ್ಲಿ ಪ್ರತಿನಿತ್ಯ ಪ್ರತ್ಯೇಕ ಗುಂಪುಗಳಲ್ಲಿ ಕಾರಸೇವಕರು ಅಯೋಧ್ಯೆಗೆ ತೆರಳಿ ಹೋಮಕ್ಕೆ ಆಹುತಿ ನೀಡಿ ವಾಪಸ್ಸಾಗುತ್ತಿದ್ದರು.</p>
<p>ಫೆಬ್ರವರಿ 27ರ ಆ ರಾತ್ರಿ ಅಹಮದಾಬಾದಿನ ಕರುಣಾವತಿ ಕ್ಲಬ್‍ನಲ್ಲಿ ಸಾವಿರಾರು ಜನ ಗಜ಼ಲ್ ಗಾಯಕ ಜಗಜೀತ್‍ಸಿಂಹರ ಕಾರ್ಯಕ್ರಮದ ಆನಂದ ಸವಿಯುತ್ತಿದ್ದರು. ಆಗ ಯಾರಿಗೂ ಸಹ ಸಾಬರಮತಿ ಎಕ್ಸ್‍ಪ್ರೆಸ್‍ನಲ್ಲಿ ಸಂಭವಿಸಿದ ಭೀಕರ ದುರ್ಘಟನೆಯ ಸುದ್ದಿಯೇ ಗೊತ್ತಿರಲಿಲ್ಲ. ಆದರೆ ಮಾರನೇ ದಿನವೇ ಪೂರ್ತಿ ನಗರವೇ ಬೆಂಕಿಯ ಜ್ವಾಲೆಗೆ ಸಿಲುಕಿತು. ಎಲ್ಲಿ ನೋಡಿದರಲ್ಲಿ ದಂಗೆಗಳಾಗತೊಡಗಿದವು. ಅಹಮದಾಬಾದ್ ಅಲ್ಲದೆ 110 ಕಿಲೋಮೀಟರ್ ದೂರವಿರುವ ವಡೋದರಾ ಮತ್ತು ಅಕ್ಕಪಕ್ಕದ ಗ್ರಾಮೀಣ ಪ್ರದೇಶಗಳಲ್ಲಿ ಕೂಡ ದಂಗೆಯ ಕಾವು ವೇಗವಾಗಿ ಹಬ್ಬತೊಡಗಿತು. ಒಂದು ಪ್ರಮುಖ ಪಂಗಡದ ಜನರನ್ನು ಗುರುತಿಸಿ ಗುರಿಯಿಡಲಾಯಿತು. ಅಹಮದಾಬಾದಿನ ನರೋದಾ ಪಾಟಿಯಾದಲ್ಲಿ ಒಂದೇ ಸಮುದಾಯದ 97 ಜನ ಸತ್ತರು. ಗುಲ್ಬರ್ಗ್ ಸೊಸೈಟಿಯಲ್ಲಿ ಕಾಂಗ್ರೆಸ್‍ನ ಮಾಜಿ ಸಂಸದರಾದ ಎಹ್‍ಸಾನ್ ಜಾಫ್ರಿ ಸಮೇತ 70 ಜನ ಸತ್ತರು.</p>
<p>'ದಂಗೆಕೋರರು ಬಂದಾಗ, ಹೊಡೆಯುವಾಗ ಜಾಫ್ರಿಯವರು ಒಂದೇ ಸಮ ಪೋಲೀಸ್ ಇಲಾಖೆಯ ಉನ್ನತಾಧಿಕಾರಿಗಳಿಗೆ ಫೋನ್ ಮಾಡುತ್ತಿದ್ದರು. ಆದರೆ ಅವರನ್ನು ಕಾಪಾಡಲು ಯಾರೂ ಬರಲಿಲ್ಲ' ಎಂದು ಜಾಫ್ರಿಯವರ ಪತ್ನಿ ಜಕಿಯಾ ಜಾಫ್ರಿ ನನಗೆ ಹೇಳಿದರು. ಇದಾದ ಮೇಲೆ ನಾನು ಗುಜರಾತಿಗೆ ಅನೇಕ ಬಾರಿ ಹೋದಾಗಲೆಲ್ಲ ಅಲ್ಲಿನ ಸಾವಿರಾರು ದಂಗೆ ಪೀಡಿತರನ್ನು ಭೇಟಿ ಮಾಡಿದೆ. 'ಬಿಜೆಪಿ ಹಾಗೂ ಅದಕ್ಕೆ ಸಂಬಂಧಿಸಿದ ಸಂಘಟನೆಗಳ ಸ್ಥಳೀಯ ನಾಯಕರುಗಳು ಈ ದಂಗೆಯ ಮುಂದಾಳತ್ವ ವಹಿಸಿದ್ದರು. ಪೋಲೀಸರು ಎಲ್ಲವನ್ನು ನೋಡಿದರೂ ನೋಡದಂತಿದ್ದರು. ಇಲ್ಲವೇ ಆ ಸಮಯದಲ್ಲಿ ಕಾಣುತ್ತಿರಲಿಲ್ಲ' ಎಂಬುದು ಹೆಚ್ಚು ಜನರ ಆರೋಪವಾಗಿತ್ತು.</p>
<p>ಬಡೋದರಾದ ಬೆಸ್ಟ್ ಬೇಕರಿಯಲ್ಲಿ 14 ಜನರನ್ನು ಸಾಯಿಸಲಾಯಿತು. ಮೆಹಸಾಣಾ ಜಿಲ್ಲೆಯ ವಿಸ್‍ನಗರದಲ್ಲಿ 11 ಜನರನ್ನು ಸಾಯಿಸಲಾಯಿತು. ಸರ್‍ದಾರ್‍ಪುರದಲ್ಲಿ 33 ಜನರನ್ನು ಜೀವಂತ ಸುಡಲಾಯಿತು. ಮೂರು ದಿನಗಳ ಕಾಲ ದಂಗೆಕೋರರು ಗುಜರಾತನ್ನು ವಶಕ್ಕೆ ತೆಗೆದುಕೊಂಡಿದ್ದರು. ಕೇಂದ್ರಸರ್ಕಾರವು ರಕ್ಷಣಾ ಮಂತ್ರಿಗಳಾದ ಜಾರ್ಜ್ ಫರ್ನಾಂಡಿಸ್‍ರನ್ನು ಸೇನೆಯನ್ನು ನಿಯೋಜಿಸಲು ಹಾಗೂ ಪರಿಸ್ಥಿತಿಯನ್ನು ನಿಯಂತ್ರಿಸಲು ದೆಹಲಿಯಿಂದ ಅಹಮದಾಬಾದಿಗೆ ಕಳುಹಿಸಿತ್ತು.</p>
<p>ಇದೇ ಸಂದರ್ಭದಲ್ಲಿ ಫೆಬ್ರವರಿ 27ರಂದು ಸಂಜೆ ಮುಖ್ಯಮಂತ್ರಿ ನರೇಂದ್ರ ಮೋದಿಯವರು ತಮ್ಮ ನಿವಾಸದಲ್ಲಿ ಉನ್ನತಾಧಿಕಾರಿಗಳ ಸಭೆಕರೆದರು. ಈ ಸಭೆಯ ಬಗ್ಗೆ ಆಗ ಇಂಟಲಿಜೆನ್ಸ್ ವಿಭಾಗದಲ್ಲಿ ಉಪಾಯುಕ್ತರಾಗಿದ್ದ ಉನ್ನತ ಪೋಲೀಸ್ ಆಫೀಸರ್ ಆದ ಸಂಜೀವ ಭಟ್ ಸುಪ್ರೀಂ ಕೋರ್ಟು, ಎಸ್‍ಐಟಿ ಮತ್ತು ಆಮೇಲೆ ಅಲ್ಪಸಂಖ್ಯಾತ ಆಯೋಗಕ್ಕೆ ಪ್ರಮಾಣ ಪತ್ರ ಸಲ್ಲಿಸುತ್ತ, 'ನಾನೂ ಇತರೆ ಆಫೀಸರ್‍ಗಳ ಜೊತೆ ಆ ಸಭೆಯಲ್ಲಿದ್ದೆ. ಗುಜರಾತ್ ಬಂದ್‍ಗೆ ಬಿಜೆಪಿ ಬೆಂಬಲ ನೀಡಬಾರದೆಂದು, ಇದರಿಂದ ತೊಂದರೆಯಾಗುವುದೆಂದು ಆಫೀಸರ್‍ಗಳು ಹೇಳಿದರು. 'ಕಾರಸೇವಕರನ್ನು ಜೀವಂತವಾಗಿ ಸುಟ್ಟಿದ್ದನ್ನು ಸಹಿಸಲಾಗದು. ಕಾರ್ಯಾಚರಣೆಯಲ್ಲಿ ಯಾವಾಗಲೂ ಪೋಲೀಸರು ಹಿಂದೂ ಮತ್ತು ಮುಸ್ಲಿಂರಲ್ಲಿ ಬ್ಯಾಲೆನ್ಸ್ ಮಾಡುತ್ತಾರೆ. ಈ ಬಾರಿ ಮುಸಲ್ಮಾನರಿಗೆ ಪಾಠ ಕಲಿಸಬೇಕು. ತಮ್ಮ ಸಿಟ್ಟನ್ನು ಹೊರ ಹಾಕಲು ಹಿಂದೂಗಳಿಗೆ ಅವಕಾಶ ನೀಡಬೇಕು' ಎಂದು ಮೋದಿಯವರು ಹೇಳಿದರು ಎಂದು ಸಂಜೀವ ಭಟ್ ಪ್ರಮಾಣ ಪತ್ರದಲ್ಲಿ ಹೇಳಿದ್ದರು.</p>
<p>ಈ ಆರೋಪವನ್ನು ಸುಪ್ರೀಂಕೋರ್ಟ್‍ನ ಎಸ್‍ಐಟಿಯು ತನಿಖೆಯ ನಂತರ ತಳ್ಳಿ ಹಾಕಿತು. ಅಂದಿನ ಸಭೆಯಲ್ಲಿ ಸಂಜೀವ ಭಟ್ ಭಾಗವಹಿಸಿದ್ದ ಬಗ್ಗೆ ಸಂದೇಹ ವ್ಯಕ್ತಪಡಿಸಿತು. ಅವರು ಆ ಸಭೆಯಲ್ಲಿ ಭಾಗವಹಿಸಿರಲೇ ಇಲ್ಲ ಎಂದು ಹೇಳಿತು. ಆದರೆ ಸಂಜೀವ ಭಟ್ ತಮ್ಮ ಭಾಗವಹಿಸುವಿಕೆಯನ್ನು ದೃಢ ಪಡಿಸುತ್ತ ಅದಕ್ಕೂ ಒಂದು ಪ್ರಮಾಣ ಪತ್ರ ನೀಡಿದರು. ಗುಜರಾತಿನ ದಂಗೆಗಳನ್ನು ಮೋದಿಯವರು ‘ಕ್ರಿಯೆಯ ಪ್ರತಿಕ್ರಿಯೆ’ ಎಂದಿದ್ದರು ಎಂಬ ಹೇಳಿಕೆಯ ಬಗ್ಗೆ ಕೂಡ ಚರ್ಚಿಸಲಾಯಿತು. ಆದರೆ ಸ್ವತಃ ಮೋದಿಯವರೇ ಈ ರೀತಿಯ ಹೇಳಿಕೆಯನ್ನು ಖಂಡಿಸಿದರು. ಈ ದಂಗೆಗಳ ಕುರಿತಂತೆ ಅವರು ಎಂದೂ ಕ್ಷಮೆಯಾಚಿಸಲಿಲ್ಲ.</p>
<p>2009ರ ಲೋಕಸಭೆಯ ಚುನಾವಣೆಗಳಿಗಿಂತ ಮುಂಚೆ ಏಪ್ರಿಲ್‍ನಲ್ಲಿ ಚುನಾವಣಾ ಪ್ರಚಾರದ ಸಂದರ್ಭದಲ್ಲಿ ನಾನು ಒಂದು ಹೆಲಿಕ್ಯಾಫ್ಟ್‍ರ್‍ನಲ್ಲಿ ಮೋದಿಯವರ ಇಂಟರ್‍ವ್ಯೂ ನಡೆಸುತ್ತಿದ್ದೆ. ಅವರಿಗೊಂದು ಪ್ರಶ್ನೆ ಕೇಳಿದೆ, 'ಗುಜರಾತಿನ ಮುಖ್ಯಮಂತ್ರಿಯಾಗಿದ್ದುಕೊಂಡು ತಾವು ಈ ದಂಗೆಗಳು ನಡೆದಿದ್ದಕ್ಕೆ ಕ್ಷಮೆಯಾಚಿಸುವುದಿಲ್ಲವೇ?' ಅವರು ಸಂದರ್ಶನವನ್ನು ಮಧ್ಯದಲ್ಲೇ ನಿಲ್ಲಿಸಿ ನನ್ನನ್ನು ಮತ್ತು ನನ್ನ ಕ್ಯಾಮರಾಮ್ಯಾನ್ ಇಬ್ಬರನ್ನೂ ನಡುದಾರಿಯಲ್ಲೇ ಹೆಲಿಕ್ಯಾಫ್ಟರ್‍ನಿಂದ ಇಳಿಸಿಬಿಟ್ಟರು.</p>
<p>ಆದಾಗ್ಯೂ ಸರ್ಕಾರಿ ಲೆಕ್ಕಾಚಾರದ ಪ್ರಕಾರ ಗುಜರಾತಿನ ದಂಗೆಗಳಲ್ಲಿ 1267 ಜನ ಸತ್ತರು. ಸಾವಿರಾರು ಜನ ತಮ್ಮ ಮನೆ ಮಠ ಕಳೆದುಕೊಂಡರು ಮತ್ತು ಅನೇಕ ವರ್ಷಗಳಷ್ಟು ಹಳೆಯದಾದ ತಮ್ಮ ಮನೆಗಳಿಗೆ ವಾಪಸ್ಸು ಹೋಗುವ ಮಾತು ದೂರ ಉಳಿಯಿತು. ತಮ್ಮ ನಗರಗಳಲ್ಲೂ ಅವರು ಸರಿಯಾಗಿ ವಾಸಿಸಲಾಗದೇ ಹೋದರು.</p>
<p>ದಂಗೆಗಳ ನಂತರ ಹತ್ತು ವರ್ಷಗಳ ಕಾಲ ನಾನು ಗುಜರಾತಿಗೆ ಹೋಗಿ ಬರುತ್ತಿದ್ದೆ. ದಂಗೆ ಪೀಡಿತರ ಕಣ್ಣುಗಳಲ್ಲಿನ ಆ ಭಯ ನನ್ನಲ್ಲಿ ಭಯ ಹುಟ್ಟಿಸುತ್ತಿತ್ತು. ನಿರಾಶ್ರಿತರಿಗಾಗಿ ಕಟ್ಟಿದ್ದ ಕಾಲೋನಿಗಳನ್ನು ನೋಡಿ ನೋವು ಜಿನುಗತೊಡಗಿತು. ದಂಗೆಯನ್ನು ಹಬ್ಬಿಸಿದವರು ಬಿಜೆಪಿಯವರು ಎಂಬ ಆರೋಪ ಕೇಳಿಬರುತ್ತಿತ್ತೇ ವಿನಹ ಅದೇ ಯಾವೊಬ್ಬ ಕಾಂಗ್ರೆಸ್ ನಾಯಕ ಕೂಡ ಜನರನ್ನು ರಕ್ಷಿಸಲಾಗಲೀ ಅಥವಾ ದಂಗೆಯನ್ನು ನಿಲ್ಲಿಸಲಾಗಲೀ ಬಂದುದು ಕಾಣಲೇ ಇಲ್ಲ.</p>
<p>ದಂಗೆಗಳ ನಂತರ ಮಾನವ ಹಕ್ಕುಗಳ ಆಯೋಗವು ಎರಡು ಬಾರಿ ಆ ಪ್ರದೇಶಗಳಿಗೆ ಹೋಗಿ ಬಂತು. ಭಾರತದ ಮುಖ್ಯ ನ್ಯಾಯಾಧೀಶರಾದ ಜಸ್ಟೀಸ್ ಜೆ.ಎಸ್. ವರ್ಮಾ ಆಯೋಗದ ಅಧ್ಯಕ್ಷರಾಗಿದ್ದರು. ಗುಜರಾತಿಗೆ ಹೋಗಿ ಬಂದ ನಂತರ ಅವರು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಪತ್ರವೊಂದನ್ನು ಬರೆದರು, 'ದಂಗೆಕೋರರಿಗೆ ಶಿಕ್ಷೆಯಾಗುವುದೇ....? ದಂಗೆ ಪೀಡಿತರಿಗೆ ನ್ಯಾಯ ಸಿಗುವುದೇ....? ಎಂದು ನಾನು ಚಿಂತಿತನಾಗಿದ್ದೇನೆ. ರಾಜ್ಯ ಸರ್ಕಾರವು ದಂಗೆ ಪೀಡಿತರಿಗೆ ಸಹಾಯ ಮತ್ತು ನ್ಯಾಯ ಒದಗಿಸಲಿಲ್ಲವೆಂದರೆ ಮುಂದೆ ಅದು ಗಂಭೀರವಾದ ಸವಾಲನ್ನು ಎದುರಿಸಬೇಕಾಗುತ್ತದೆ' ಎಂದು ಬರೆದಿದ್ದರು. ಮತ್ತೆ ವರ್ಮಾರವರು, 'ಆಯೋಗದ ವರದಿಯ ನಂತರವೂ ರಾಜ್ಯ ಸರ್ಕಾರವು ದಂಗೆಯಲ್ಲಿ ಸಿಲುಕಿದವರಿಗೆ ಯಾವ ಸಹಾಯ ಕೂಡ ಮಾಡಲಿಲ್ಲ. ಇದು ತುಂಬಾ ವಿಷಾದದ ಸಂಗತಿಯಾಗಿದೆ' ಎಂದು ಬರೆದರು.</p>
<p>ವಾಜಪೇಯಿಯವರ ವರ್ಚಸ್ಸು ಒಬ್ಬ ಸೆಕ್ಯೂಲರ್ ನಾಯಕನಂತೆ ಇದೆ. ಅವರು ಕೂಡಲೇ ದಂಗೆ ಪೀಡಿತರ ಬಳಿಗೆ ಹೋಗಿ ಅವರ ಯೋಗಕ್ಷೇಮ ವಿಚಾರಿಸಿ ಅವರ ಗಾಯಗಳಿಗೆ ಮುಲಾಮು ಹಚ್ಚುತ್ತಾರೆ ಎಂದು ಜನ ಭಾವಿಸಿದ್ದರು. ಆದರೆ ಹಾಗಾಗಲಿಲ್ಲ. ಮಾರ್ಚ್ ಎರಡರಂದು ವಾಜಪೇಯಿ, 'ಗೋದ್ರಾದಿಂದ ಅಹಮದಾಬಾದ್‍ವರೆಗೆ ಜನರನ್ನು ಜೀವಂತ ಸುಟ್ಟಿರುವ ಘಟನೆಗಳು ದೇಶಕ್ಕೇ ಕಳಂಕವಾಗಿದೆ. ಸತ್ತವರಲ್ಲಿ ಅಮಾಯಕ ಮಕ್ಕಳು ಹಾಗೂ ಮಹಿಳೆಯರೂ ಸೇರಿದ್ದಾರೆ. ಜಗತ್ತಿನೆದುರು ಭಾರತದ ಗೌರವಕ್ಕೆ ತುಂಬಾ ಕುಂದೊದಗಿದೆ' ಎಂದು ಹೇಳಿದರು. ಆದರೆ ವಾಜಪೇಯಿಯವರು ರಾಜ್ಯ ಸರ್ಕಾರದ ವಿರುದ್ಧವಾಗಿ ಕಠಿಣ ಕ್ರಮ ಕೈಗೊಂಡರೇ? ಇಲ್ಲ.</p>
<p>ಮಾರನೇ ದಿನ ಅಂದರೆ ಮಾರ್ಚ್ ಮೂರರಂದು ವಾಜಪೇಯಿಯವರ ಸ್ವರ ಸ್ವಲ್ಪ ಬದಲಾಗಿತ್ತು. ಸಕಾರಾತ್ಮಕವಾದ ವರ್ತನೆಯನ್ನು ಅಳವಡಿಸಿಕೊಳ್ಳುವಂತೆ ಸಾಮಾಜಿಕ ಕಾರ್ಯಕರ್ತರುಗಳಿಗೆ ಹಾಗೂ ಮೀಡಿಯಾಗಳಿಗೆ ಅವರು ಅಪೀಲು ಮಾಡಿದರು. ಭಜರಂಗದಳ ಮತ್ತು ವಿಶ್ವಹಿಂದು ಪರಿಷತ್ತಿನಂಥ ಸಂಘಟನೆಗಳಿಗೆ ನಿಷೇಧ ಹೇರುವುದಿಲ್ಲವೆಂದರು. ದೇಶದಲ್ಲಿ ಮಾತ್ರವಲ್ಲದೇ ಜಗತ್ತಿನಾದ್ಯಂತ ಗುಜರಾತಿನ ದಂಗೆಗಳ ಕುರಿತಂತೆ ಚರ್ಚೆ ನಡೆಯುತ್ತಿತ್ತು. ಕೆಲವೇ ವರ್ಷಗಳ ಹಿಂದೆ ಗಾಂಧಿನಗರದಿಂದ ಚುನಾವಣೆಯಲ್ಲಿ ಗೆದ್ದಿದ್ದ ವಾಜಪೇಯಿಯವರು ತಕ್ಷಣ ಗುಜರಾತಿಗೆ ಹೋಗಲೇ ಇಲ್ಲ.</p>
<p>ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರವರು ಆಗ ಗುಜರಾತಿನ ದಂಗೆಗೆ ಸಂಬಂಧಿಸಿದಂತೆ ಪ್ರಧಾನಿಗೆ ಪತ್ರ ಬರೆದರು. ಈ ಪತ್ರದಲ್ಲಿ ಅವರು ಏನು ಬರೆದರು ಎಂಬುದನ್ನು ಸಾರ್ವಜನಿಕಗೊಳಿಸಬೇಕು ಎಂಬ ಬೇಡಿಕೆಯನ್ನು ದೆಹಲಿ ಹೈ ಕೋರ್ಟು ತಳ್ಳಿ ಹಾಕಿತು. ಆದರೆ ರಾಷ್ಟ್ರಪತಿ ಭವನ ಬಿಟ್ಟು ಹೋದ ಮೇಲೆ ಸ್ವತಃ ನಾರಾಯಣನ್‍ರವರೇ ಈ ವಿಷಯವನ್ನು ಬಹಿರಂಗಗೊಳಿಸಿದರು.</p>
<p>ಗುಜರಾತಿನ ದಂಗೆಗಳಿಗೆ ಸಂಬಂಧಿಸಿದಂತೆ ರಾಷ್ಟ್ರಪತಿ ಹಾಗೂ ಸರ್ಕಾರದ ನಡುವೆ ತಿಕ್ಕಾಟ ನಡೆದಿತ್ತು. ಕೆ.ಆರ್. ನಾರಾಯಣನ್‍ರು ರಾಷ್ಟ್ರಪತಿ ಭವನವನ್ನು ಬಿಟ್ಟ ನಂತರ ಮಲಯಾಳಂ ಪತ್ರಿಕೆ ‘ಮಾನವ ಸಂಸ್ಕøತಿ’ ಯಲ್ಲಿ ಪಿ.ಟಿ. ಥಾಮಸ್‍ಗೆ ನೀಡಿದ ಇಂಟರ್‍ವ್ಯೂನಲ್ಲಿ, `ಗುಜರಾತಿನಲ್ಲಿ ನಡೆಯುತ್ತಿದ್ದ ದಂಗೆಗಳಿಗೆ ಸರ್ಕಾರ ಹಾಗೂ ಆಡಳಿತದ ಕಡೆಯಿಂದ ಕುಮ್ಮಕ್ಕು ಸಿಗುತ್ತಿತ್ತು. ನಾನು ಈ ವಿಷಯದ ಬಗ್ಗೆ ಪ್ರಧಾನಮಂತ್ರಿಗಳಿಗೆ ಅನೇಕ ಬಾರಿ ಪತ್ರ ಬರೆದೆ. ಪ್ರಧಾನಮಂತ್ರಿಯವರನ್ನು ಭೇಟಿ ಮಾಡಿ ನೇರವಾಗಿ ಮಾತಾಡಿದೆ. ಆದರೆ ವಾಜಪೇಯಿಯವರು ಯಾವ ಕ್ರಮವನ್ನೂ ಕೈಗೊಳ್ಳಲಿಲ್ಲ' ಎಂದು ಹೇಳಿದರು.</p>
<p>ಮಾಜಿ ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರವರು ಆ ಇಂಟರ್‍ವ್ಯೂನಲ್ಲಿ, 'ಸೇನೆಯನ್ನು ಕಳುಹಿಸಿ ದಂಗೆಯನ್ನು ಹತೋಟಿಗೆ ತನ್ನಿ ಎಂದು ನಾನು ಪ್ರಧಾನಮಂತ್ರಿಯವರಿಗೆ ಹೇಳಿದೆ. ರಾಜ್ಯಗಳಿಗೆ ಸೇನೆಯನ್ನು ರವಾನಿಸುವುದು ಕೇಂದ್ರ ಸರ್ಕಾರದ ಸಂವಿಧಾನಿಕ ಜವಾಬ್ದಾರಿಯಾಗಿದೆ ಮತ್ತು ಅಧಿಕಾರವೂ ಆಗಿದೆ. ಸೇನೆಯನ್ನು ಕಳುಹಿಸಿದ್ದೂ ಆಯಿತು. ಆದರೆ ಸೇನೆಗೆ ಬಂದೂಕು ಚಲಾಯಿಸಲು ಅನುಮತಿ ನೀಡಿರಲಿಲ್ಲ. ದಂಗೆ ಕಾಣಿಸಿದ ಕೂಡಲೇ ಸೇನೆಯು ಬಂದೂಕು ಚಲಾಯಿಸಿದ್ದಿದ್ದರೆ ಇಷ್ಟೊಂದು ಅನಾಹುತ ಸಂಭವಿಸುತ್ತಿರಲಿಲ್ಲ. ಆದರೆ ಕೇಂದ್ರ ಮತ್ತು ರಾಜ್ಯ ಸರ್ಕಾರಗಳು ಹೀಗೆ ಮಾಡಲೇ ಇಲ್ಲ. ಗುಜರಾತಿನ ದಂಗೆಯ ಹಿಂದೆ ಕೇಂದ್ರ ಹಾಗೂ ರಾಜ್ಯ ಸರ್ಕಾರಗಳ ಕೈವಾಡವಿತ್ತು' ಎಂದು ಸ್ಪಷ್ಟ ಪಡಿಸಿದರು.</p>
<p>ಕೆ.ಆರ್. ನಾರಾಯಣನ್‍ರವರು ಈ ರೀತಿ ಪತ್ರ ಬರೆದಿದ್ದಕ್ಕೆ ವಾಜಪೇಯಿ ಸರ್ಕಾರವು ಅವರನ್ನು ಎರಡನೇ ಬಾರಿಗೆ ರಾಷ್ಟ್ರಪತಿಯನ್ನಾಗಿ ಆರಿಸಲಿಲ್ಲ ಅಲ್ಲವೇ?</p>
<p>ಇಂಟರ್‍ವ್ಯೂನಲ್ಲಿ ಕೆ.ಆರ್. ನಾರಾಯಣನ್‍ರವರು ಮತ್ತೆ ಹೀಗೆ ಹೇಳಿದರು, 'ನಾನು ಎರಡನೇ ಬಾರಿಗೆ ರಾಷ್ಟ್ರಪತಿಯಾಗಲು ಬಿಜೆಪಿಯು ಬಿಡಲಿಲ್ಲ. ನಾನು ಎರಡನೇ ಬಾರಿಗೂ ರಾಷ್ಟ್ರಪತಿ ಚುನಾವಣೆಯಲ್ಲಿ ನಿಲ್ಲಬೇಕೆಂದು ನನ್ನ ಬಳಿಗೆ ಬಂದು ಲೆಫ್ಟ್ ಪಾರ್ಟಿಗಳ ನಾಯಕರುಗಳು ಕೇಳಿಕೊಂಡರು. ಗೆಲ್ಲಲು ಓಟುಗಳು ಎಲ್ಲಿಂದ ಬರುವವು? ಎಂದು ನಾನು ಅವರನ್ನು ಕೇಳಿದೆ. ಅವರು ಸುಮ್ಮನೆ ನಿಂತಿದ್ದರು. ಬಿಜೆಪಿ ಸರ್ಕಾರವು ತನ್ನ ಕೆಲವು ಪ್ರಮುಖ ಅಜೆಂಡಾಗಳೊಂದಿಗೆ ಬಂದಿತ್ತು. ಮುಖ್ಯವಾಗಿ ಶಿಕ್ಷಣದ ಕ್ಷೇತ್ರ. ನಾನು ಕೆಲವು ವೈಸ್‍ಛಾನ್ಸ್‍ಲರ್‍ಗಳ ನೇಮಕಾತಿ ಬಗ್ಗೆ ಪ್ರಶ್ನಿಸಿದ್ದೆ. ಆಗ ಮಾನವ ಸಂಪನ್ಮೂಲ ಮಂತ್ರಿ ಮುರಳಿ ಮನೋಹರ ಜೋಷಿಯವರು ವಿರೋಧ ವ್ಯಕ್ತಪಡಿಸಿದ್ದರು.'</p>
<p>ಆದಾಗ್ಯೂ ದಂಗೆಯ ಬಗ್ಗೆ ವಾಜಪೇಯಿಯವರ ಮನಸ್ಸಿನಲ್ಲಿ ಯಾವ ತಳಮಳವಿತ್ತು? ಎಂಥಹ ಒತ್ತಡಕ್ಕೆ ಅವರು ಸಿಲುಕಿದ್ದರು? ಎಂಬುದನ್ನು ಜಸವಂತಸಿಂಹರು ಇಂಡಿಯನ್ ಎಕ್ಸ್‍ಪ್ರೆಸ್‍ನ ಪ್ರಧಾನ ಸಂಪಾದಕರಾದ ಶೇಖರ್‍ಗುಪ್ತಾರವರಿಗೆ ನೀಡಿದ ಇಂಟರ್‍ವ್ಯೂನಲ್ಲಿ ಹೇಳಿದ್ದಾರೆ. '2002ರ ಮಾರ್ಚ್‍ನಲ್ಲಿ ಸಂಸತ್ತಿನ ಅಧಿವೇಶನ ನಡೆದಿತ್ತು. ಆಗ ಒಂದು ದಿನ ಇದ್ದಕ್ಕಿದ್ದಂತೆ ಪ್ರಮೋದ್ ಮಹಾಜನ್ ನನಗೆ ಫೋನು ಮಾಡಿದರು. ಮಹಾಜನ್ ತುಂಬಾ ಗಾಬರಿಗೊಂಡಿದ್ದರು. ಮಹಾಜನರನ್ನು ವಾಜಪೇಯಿಯವರ ಅತ್ಯಂತ ವಿಶ್ವಾಸ ಪಾತ್ರರೆಂದು ಹೇಳಲಾಗುತ್ತದೆ. ತಾವು ಕೂಡಲೇ ಸಂಸತ್ ಭವನಕ್ಕೆ ಬನ್ನಿ ಎಂದು ಅವರು ಫೋನಿನಲ್ಲಿ ಹೇಳಿದರು.'</p>
<p>'ನಾನು ಸಂಸತ್ತಿನಲ್ಲಿನ ಪ್ರಧಾನಿಗಳ ಕಛೇರಿಗೆ ಹೋದೆ. ಅಲ್ಲಿ ನೋಡುತ್ತೇನೆ ಅವರು ಲೇಖನಿ ಮತ್ತು ಕಾಗದ ಹಿಡಿದು ಕೂತಿದ್ದರು. ಪ್ರಮೋದ್‍ಮಹಾಜನರ ಮುಖದಲ್ಲಿ ಸೆಕೆ ನೀರು ಇಳಿಯುತ್ತಿತ್ತು. ನನ್ನನ್ನು ನೋಡಿದ ಕೂಡಲೇ ಮಹಾಜನರು, ಇವರಿಗೆ ಅರ್ಥ ಮಾಡಿಸಿ. ರಾಜೀನಾಮೆ ಕೊಡಲು ಹೊರಟಿದ್ದಾರೆ' ಎಂದರು. ನಾನು ವಾಜಪೇಯಿಯವರ ಕೈ ಹಿಡಿದು ತಡೆದೆ. ಕೈ ಕೊಸರಿಕೊಂಡು ಅವರು 'ನನ್ನ ಕೈ ಬಿಟ್ಟು ಬಿಡಿ, ಹಾಗೆಲ್ಲಾ ಮಾಡಬೇಡಿ' ಎಂದರು. ಜಸವಂತರ ಮಾತಿನಂತೆ ಆ ಸಮಯದಲ್ಲಿ ಅವರು ಬೇರೆ ಯಾರ ಮಾತನ್ನೂ ಕೇಳಲು ಸಿದ್ಧರಿರಲಿಲ್ಲ. ಅವರು ತಮ್ಮ ಆಪ್ತ ಕಾರ್ಯದರ್ಶಿಯನ್ನು ಕರೆದರು. ಆಗ ಜಸವಂತರು ಆಪ್ತ ಕಾರ್ಯದರ್ಶಿಗೆ ಹೊರಗೆ ಹೋಗಲು ಹೇಳಿದರು ಮತ್ತು ಸ್ವಲ್ಪ ಹೊತ್ತಿನವರೆಗೂ ಒಳಗೆ ಹೆಜ್ಜೆ ಇಡದಿರಲು ಹೇಳಿದರು. ನಂತರ ವಾಜಪೇಯಿಯವರು ಒಪ್ಪಿಕೊಂಡರು. ಅವರು ರಾಜೀನಾಮೆ ನೀಡಲಿಲ್ಲ.</p>
<p>ಜಸವಂತರ ಈ ಮಾತುಗಳಿಂದ ವಾಜಪೇಯಿಯವರು ಮೋದಿಯವರನ್ನು ಕೆಳಗಿಳಿಸಬಯಸಿದ್ದರು ಎಂಬ ಭಾವ ಮೂಡುವುದಿಲ್ಲವೇ? ಗುಜರಾತಿನ ದಂಗೆಗಳಿಂದ ವಾಜಪೇಯಿ ತುಂಬಾ ದುಃಖಿತರಾಗಿದ್ದರು. ಆದರೆ ಪಾರ್ಟಿಯಲ್ಲಿ ಕೆಲವರು ಯಾವುದೇ ಕಾರಣಕ್ಕೂ ಮೋದಿಯವರನ್ನು ತೆಗೆದುಹಾಕಕೂಡದು ಎಂಬ ಒತ್ತಡ ಹೇರುತ್ತಿದ್ದರು. ಅದರಲ್ಲೂ ಮುಖ್ಯವಾಗಿ ಮೋದಿಯವರು ರಾಜೀನಾಮೆ ನೀಡುವುದು ಆಡ್ವಾಣಿಯವರಿಗೇ ಇಷ್ಟವಿರಲಿಲ್ಲ. ಇದರಿಂದ ಪಾರ್ಟಿ ಒಡೆದುಹೋಗುವುದೆಂದು ಅವರು ತಿಳಿದಿದ್ದರು.</p>
<p>ರಾಷ್ಟ್ರಪತಿಗಳು ಪ್ರಧಾನಿಗಳಿಗೆ ಪತ್ರ ಬರೆದಾದ ಮೇಲೆ 2002ರ ಏಪ್ರಿಲ್ 4ರಂದು ಪ್ರಧಾನಿ ವಾಜಪೇಯಿ ಅಹಮದಾಬಾದಿಗೆ ಹೋದರು. ಅಹಮದಾಬಾದಿಗೆ ನಾನು ತಡವಾಗಿ ಬಂದಿದ್ದಕ್ಕೆ ನನಗೆ ವಿಷಾದವಿದೆ ಎಂದರು. ಇಲ್ಲಿನ ದಂಗೆಗಳು ದೇಶಕ್ಕೇ ಮೆತ್ತಿಕೊಂಡ ಕಳಂಕವಾಗಿದೆ ಎಂದರು. ಇಡೀ ದಿನ ದಂಗೆ ಪೀಡಿತ ಪ್ರದೇಶಗಳನ್ನು ನೋಡಿಕೊಂಡು ಬಂದ ಅವರು, 'ನೀವು ರಾಜಧರ್ಮವನ್ನು ಪಾಲಿಸಬೇಕು' ಎಂದು ಮೋದಿಯವರಿಗೆ ಸಲಹೆ ನೀಡಿದರು. ವಾಜಪೇಯಿ ಪತ್ರಿಕಾಗೋಷ್ಠಿ ನಡೆಸುವಾಗ ಮೋದಿಯವರೂ ಜೊತೆಗಿದ್ದರು.</p>
<p>'ವಿದೇಶಗಳಲ್ಲಿ ಹಿಂದೂಸ್ತಾನದ ಬಗ್ಗೆ ತುಂಬಾ ಗೌರವವಿದೆ. ಅದರಲ್ಲಿ ಮುಸ್ಲಿಮರ ದೇಶಗಳೂ ಸೇರಿವೆ. ಅಲ್ಲಿಗೆ ಹೋಗುವ ಮುನ್ನ ಯಾವ ಮುಖ ಹೊತ್ತು ತೆರಳಲಿ? ಎಂದು ಚಿಂತಿಸುತ್ತಿದ್ದೇನೆ. ಎಲ್ಲ ಕ್ಯಾಂಪ್‍ಗಳಲ್ಲಿ ವಾಸಿಸುತ್ತಿರುವವರ ಯೋಗಕ್ಷೇಮ ವಿಚಾರಿಸಿಕೊಳ್ಳಿ. ಅನಾಥ ಮಕ್ಕಳ, ವಿಧವೆಯರ, ಸಹೋದರಿಯರ ಬಗ್ಗೆ ವಿಶೇಷ ಗಮನ ಕೊಡಿ. ಅವರೆಲ್ಲರ ಗಾಯಕ್ಕೆ ಔಷಧಿ ಹಚ್ಚಬೇಕಿದೆ. ಸರ್ಕಾರದ ಜೊತೆ ಜೊತೆಗೆ ಇತರೆ ಸಮಾಜ ಸೇವಾ ಸಂಸ್ಥೆಗಳು ಕೈಜೋಡಿಸಬೇಕಿದೆ' ಎಂದು ದಂಗೆ ಪೀಡಿತರ ಪ್ರದೇಶಗಳನ್ನು ನೋಡಿ ಬಂದ ಮೇಲೆ ವಾಜಪೇಯಿ ಹೇಳಿದರು.</p>
<p>ಇದಾದ ಮೇಲೆ ವಾಜಪೇಯಿಯವರು ಬಿಜೆಪಿಯ ಇನ್ನೊಬ್ಬ ನಾಯಕರಾದ ಮುಖ್ತಾರ್ ಅಬ್ಬಾಸ್ ನಖ್ವಿ ಜೊತೆಗೆ ಸಾಬರಮತಿ ಎಕ್ಸ್‍ಪ್ರೆಸ್‍ಗೆ ಬೆಂಕಿ ಇಟ್ಟು 59 ಜನ ಕಾರಸೇವಕರನ್ನು ಜೀವಂತ ಸುಟ್ಟ ಗೋಧ್ರಾಕ್ಕೂ ಭೇಟಿಯಿತ್ತರು. ಅದನ್ನು ಅವರು ದುರ್ಘಟನೆ ಎಂದು ಕರೆಯಲಿಲ್ಲ. ಇದೊಂದು ವ್ಯವಸ್ಥಿತ ಸಂಚು ಎಂದು ಹೇಳಿದರು. ತಪ್ಪಿತಸ್ಥರನ್ನು ಪತ್ತೆ ಹಚ್ಚುವುದಕ್ಕೋಸ್ಕರ ಸರ್ಕಾರ ಒಂದು ಆಯೋಗ ರಚಿಸಿತು. ಆದರೆ ಆ ಆಯೋಗದ ರಿಪೋರ್ಟನ್ನು ನೋಡುವುದಕ್ಕಿಂತ ಮುಂಚೆಯೇ ವಾಜಪೇಯಿಯವರು ಇದನ್ನು ಪೂರ್ವ ನಿಯೋಜಿತ ವ್ಯವಸ್ಥಿತ ಸಂಚು ಎಂದು ಬಣ್ಣಿಸಿದರು. ಬಿಜೆಪಿಯ ಲೈನ್ ಕೂಡ ಅದೇ ಆಗಿತ್ತು. ಗೋಧ್ರಾ ಘಟನೆ ಕುರಿತಂತೆ ವಾಜಪೇಯಿಯವರಿಗೆ ಪ್ರಶ್ನಿಸಿದಾಗ ಅವರು ತನಿಖಾ ಆಯೋಗದ ರಿಪೋರ್ಟನ್ನು ಕಾಯೋಣ ಎಂದರು. ಆದ್ದರಿಂದಲೇ ಬಿಜೆಪಿ, ಸಂಘ ಹಾಗೂ ವಾಜಪೇಯಿಯವರ ಚಿಂತನೆಯಲ್ಲಿ ವ್ಯತ್ಯಾಸ ಕಾಣುವುದಿಲ್ಲ.</p>
<p>ದಂಗೆ ಪೀಡಿತರನ್ನು ನೋಡಿಕೊಂಡು ಬರುವಾಗ ಹಾಗೂ ರಾಜಧರ್ಮದ ಪಾಲನೆಯ ಸಲಹೆ ನೀಡುವಾಗ ವಾಜಪೇಯಿಯವರ ಮನಸ್ಸಿನಲ್ಲಿ ತಾವೇ ಬರೆದ ‘ಅಧಿಕಾರ’ ಎಂಬ ಕವಿತೆ ಒಮ್ಮೆಯೂ ನೆನಪಾಗಲಿಲ್ಲವೇ....?</p>
<p class="text-center">ಎಳೆಯ ಮಕ್ಕಳ<br /> ಮುದಿ ಮಹಿಳೆಯರ<br /> ಯುವಕರ ಹೆಣಗಳ ರಾಶಿಯೇರಿ<br /> ಸಿಂಹಾಸನದೆಡೆಗೆ<br /> ಹೊರಟಿರುವವರಿಗೆ ನನ್ನದೊಂದು ಪ್ರಶ್ನೆಯಿದೆ<br /> ಸತ್ತವರ ಜೊತೆ ಅವರಿಗೆ ಸಂಬಂಧವಿರಲಿಲ್ಲವೇ?<br /> ಧರ್ಮದ ಸಂಬಂಧದ ಮಾತು ಬೇಡ<br /> ಭೂಮಿಯ ಸಂಬಂಧವೂ ಇರಲಿಲ್ಲವೇ?<br /> ಅಥರ್ವ ವೇದದ ಮಂತ್ರ<br /> ಕೇವಲ ಜಪಿಸುವುದಕ್ಕೆ ಮಾತ್ರವಿದೆಯೇ?<br /> ಆಚರಿಸಲು ಇಲ್ಲವೇ?<br /> ಬೆಂಕಿಯಲಿ ಬೆಂದ ಮಕ್ಕಳು<br /> ಕಾಮಕ್ಕೀಡಾದ ಹೆಂಗಸರು<br /> ಸುಟ್ಟು ಕರಕಲಾದ ಮನೆಗಳು<br /> ಸಭ್ಯತೆಯ ಪ್ರಮಾಣ ಪತ್ರಗಳಲ್ಲ<br /> ದೇಶಭಕ್ತಿಗೆ ಸಂದ ಪದಕಗಳಲ್ಲ<br /> ಇವೇನಾದರೂ ಪಶುತ್ವದ ಪ್ರಮಾಣ ಪತ್ರಗಳಾಗಿದ್ದರೆ<br /> ಪತಿತಾವಸ್ಥೆಯ ಪ್ರಮಾಣಗಳೇನಾದರೂ ಆಗಿದ್ದರೆ<br /> ಇಂತಹ ಕೆಟ್ಟ ಮಕ್ಕಳನ್ನು ಹೆರುವುದಕ್ಕಿಂತ<br /> ತಾಯಿಯು ಬಂಜೆಯಾಗಿದ್ದಿದ್ದರೇ ಎಷ್ಟೋ ಚೆನ್ನಾಗಿರುತ್ತಿತ್ತು</p>
<p>ಅಂದು ಸಂಜೆ ಮಹಿಳಾ ಪತ್ರಕರ್ತೆಯೊಬ್ಬರು ಇಂಗ್ಲೀಷಿನಲ್ಲಿ 'ಮುಖ್ಯಮಂತ್ರಿಯವರಿಗೆ ನಿಮ್ಮ ಸಂದೇಶವೇನು?' ಎಂದು ಕೇಳಿದಾಗ, 'ಮುಖ್ಯಮಂತ್ರಿಯವರಿಗೆ ನನ್ನದೊಂದೇ ಸಂದೇಶ. ರಾಜಧರ್ಮದ ಪಾಲನೆಯಾಗಲಿ. ರಾಜಧರ್ಮ ಈ ಶಬ್ದವೊಂದೇ ಸಾಕು. ಅದರಲ್ಲೆಲ್ಲ ಅಡಗಿದೆ. ನಾನೂ ಅದನ್ನೇ ಪಾಲಿಸಲು ಪ್ರಯತ್ನಿರುತ್ತಿರುವೆ. ರಾಜನಾಗಲೀ, ಶಾಸಕನಾಗಲೀ ಎಂದೂ ಜನರಲ್ಲಿ ಭೇದಭಾವ ಎಣಿಸಬಾರದು. ಜನ್ಮ, ಜಾತಿ, ಧರ್ಮ, ಸಂಪ್ರದಾಯ ಯಾವ ದೃಷ್ಟಿಯಿಂದಲೂ ಭೇದವೆಣಿಸಬಾರದು' ಎಂದು ವಾಜಪೇಯಿಯವರು ಉತ್ತರಿಸಿದರು.</p>
<p>ಪಕ್ಕದಲ್ಲೇ ಇದ್ದ ಮೋದಿಯವರು ಅಸಹಜರಾಗಿದ್ದಂತೆ ಕಂಡರು. ಮೋದಿ ವಾಜಪೇಯಿ ಅವರನ್ನು ನೋಡುತ್ತ ಮೆಲ್ಲಗೆ ನುಡಿದರು, 'ನಾವೂ ಕೂಡ ಅದನ್ನೆ ಪಾಲಿಸುತ್ತಿರುವೆವು.'</p>
<p>ವಾಜಪೇಯಿ ತಮ್ಮ ಚಿರಪರಿಚಿತ ಶೈಲಿಯಲ್ಲಿ ಸ್ವಲ್ಪ ಹೊತ್ತು ಸುಮ್ಮನಿದ್ದು ನುಡಿದರು, 'ನರೇಂದ್ರ ಭಾಯಿ ಇದನ್ನು ಪಾಲಿಸುತ್ತಿರುವರೆಂದು ನನಗೆ ನಂಬಿಕೆಯಿದೆ. ತುಂಬಾ ತುಂಬಾ ಧನ್ಯವಾದಗಳು.'</p>
<p>ಅಂದರೆ ವಾಜಪೇಯಿಯವರು ಯಾವುದೇ ದೃಢ ನಿಲುವು ತೆಗೆದುಕೊಳ್ಳಲಿಲ್ಲ. ಆದರೂ ಅವರು ನೀಡಿದ ರಾಜಧರ್ಮದ ಪಾಲನೆಯ ಸಲಹೆ ಮೋದಿಯವರಿಗೆ ಜೀವನ ಪರ್ಯಂತ ಕೊರಳ ಉರುಳಾಯಿತು. ಮೋದಿ ಯಾವಾಗಲೂ ಸಮಜಾಯಿಷಿ ಕೊಟ್ಟುಕೊಂಡು ಬಂದರು. ಆದರೆ ಏನೂ ಪ್ರಯೋಜನವಾಗಲಿಲ್ಲ. ನಂತರ ಮೋದಿ ಗುಜರಾತಿನ ಗೌರವದ ದಾರಿ ಹುಡುಕಿದರು.</p>
<p>ಈಗ ಮೋದಿ ಆರು ಕೋಟಿ ಗುಜರಾತಿಗಳ ಗೌರವದ ಮಾತಾಡತೊಡಗಿದರು. ಮೋದಿಯವರ ಜನಪ್ರಿಯತೆಯ ಗ್ರಾಫ್ ಒಂದೇ ಸಮ ಏರುತ್ತಿತ್ತು. ಆದರೆ ವಾಜಪೇಯಿಯವರಿಗೆ ತಮ್ಮ ಮನಸ್ಸಿನಿಂದ ಗುಜರಾತಿನ ದಂಗೆ ಮತ್ತು ಮೋದಿ ಈ ಎರಡು ವಿಷಯಗಳನ್ನು ಹೊರಗೆ ತೆಗೆದುಹಾಕಲು ಸಾಧ್ಯವಾಗುತ್ತಿರಲಿಲ್ಲ. ನೈತಿಕ ಹೊಣೆ ಹೊತ್ತು ಮೋದಿ ರಾಜೀನಾಮೆ ಸಲ್ಲಿಸಬೇಕಿತ್ತು ಎಂದು ವಾಜಪೇಯಿಯವರಿಗೆ ಅನ್ನಿಸುತ್ತಿತ್ತು. ಬಿಜೆಪಿ ಸರ್ಕಾರದಲ್ಲಿ ಮುಸಲ್ಮಾನರು ಹೆಚ್ಚು ಸುರಕ್ಷಿತರಾಗಿದ್ದಾರೆ ಎಂದು ನಾವು ಮತ್ತೆ ಮತ್ತೆ ಹೇಳುತ್ತಿದ್ದೇವಲ್ಲ. ಆ ಮಾತೂ ಕೂಡ ಪರೀಕ್ಷೆಗೊಳಪಡುತ್ತದೆ ಎಂದು ಅವರಿಗೆ ಅನ್ನಿಸತೊಡಗಿತು. ಇನ್ನೆಲ್ಲಿ ಎನ್‍ಡಿಎ ಜೊತೆಗೂಡಿರುವ ಇತರೆ ಪಕ್ಷಗಳು ಮೋದಿಯವರ ರಾಜೀನಾಮೆಗೆ ಪಟ್ಟು ಹಿಡಿಯುತ್ತವೋ ಎಂಬ ದಿಗಿಲೂ ಅವರಿಗಿತ್ತು. ಆದರೆ ಪುಣ್ಯಕ್ಕೆ ಯಾರೂ ಕೂಡ ಆ ರೀತಿ ಒತ್ತಡ ಹೇರಲಿಲ್ಲ. ನಾವೇನಾದರೂ ಹಾಗೆ ಒತ್ತಡ ಹೇರಿದರೆ ಕೇಂದ್ರದಲ್ಲಿ ಎನ್‍ಡಿಎಯ ಬುನಾದಿಯೇ ಅಲ್ಲಾಡಬಹುದು ಎಂಬ ಶಂಕೆಯೂ ಅವರಿಗಿತ್ತೇನೋ!</p>
<p>ಈ ಘಟನೆ ಕುರಿತಂತೆ ವಾಜಪೇಯಿಯವರು ಕನಿಷ್ಟ ಅಂದರೆ ಆರು ಬೈಠಕ್ ನಡೆಸಿದ್ದರು. ಈ ಬೈಠಕ್‍ಗಳಲ್ಲಿ ಗೃಹಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿ, ಕುಶಭಾವು ಠಾಕ್ರೆ, ಸಂಘ ಮತ್ತು ಬಿಜೆಪಿಯ ನಡುವೆ ಕೆಲಸ ಮಾಡುವ ಸಂಘದ ಮದನ್‍ದಾಸ್ ದೇವಿ ಮತ್ತು ಇತರೆ ಕೆಲವು ಪ್ರಮುಖರಾದವರು ಭಾಗವಹಿಸುತ್ತಿದ್ದರು. ವಾಜಪೇಯಿಯವರು ಮೋದಿಯವರ ರಾಜೀನಾಮೆಯನ್ನು ಬಯಸುತ್ತಿದ್ದರು. ಆದರೆ ಮದನ್‍ದಾಸ್ ದೇವಿ ಮತ್ತು ಕುಶಭಾವು ಠಾಕ್ರೆ ಇಬ್ಬರೂ ಹೇಗಾದರೂ ಮಾಡಿ ಮೋದಿಯವರನ್ನು ಉಳಿಸಬೇಕು ಎಂದು ಪಾಡು ಪಡುತ್ತಿದ್ದರು. ಆಡ್ವಾಣಿಯವರೂ ಮೋದಿಯವರ ಕಡೆಗಿದ್ದರು. ದೇವಿ ಹಾಗೂ ಠಾಕ್ರೆಯವರು ಸಂಘದ ಪ್ರಮುಖರಾದ ರಜ್ಜುಭೈಯಾ ಉರುಫ್ ರಾಜೇಂದ್ರ ಸಿಂಹ ಮತ್ತು ಹೆಚ್.ವಿ. ಶೇಷಾದ್ರಿಯವರೊಡನೆಯೂ ಮಾತಾಡಿದರು. ಈ ಇಬ್ಬರೂ ನಾಯಕರು ವಾಜಪೇಯಿಯವರನ್ನು ಒಪ್ಪಿಸುವ ಹಾಗೂ ಸಮಾಧಾನಪಡಿಸುವ ಪ್ರಯತ್ನ ಮಾಡಿದರು. ಆದರೆ ವಾಜಪೇಯಿ ಹಿಡಿದ ಪಟ್ಟು ಬಿಡಲಿಲ್ಲ.</p>
<p>ಬಿಜೆಪಿಯ ಹೊರಗೆ ಮೋದಿಯವರನ್ನು ಉಳಿಸಲು ಯತ್ನಿಸಿದ ಪ್ರಮುಖರಲ್ಲಿ ಜಾರ್ಜ್ ಫರ್ನಾಂಡಿಸ್ ಕೂಡ ಒಬ್ಬರು. ಮೋದಿಯವರು ತಪ್ಪು ಮಾಡಿದ್ದಾರೆಂಬ ಸಾಕ್ಷಿಯೇ ಇಲ್ಲ. ಅಲ್ಲದೆ ಅವರನ್ನು ಇಳಿಸಿದರೆ ಅದು ಸರ್ಕಾರದ ಹಾಗೂ ಪಾರ್ಟಿಯ ವಿರುದ್ಧವೇ ತಳೆದ ನಿಲುವಿನಂತಾಗುವುದು ಎಂದು ಜಾರ್ಜರು ಹೇಳಿದರು. ಇದಕ್ಕಿಂತಲೂ ಮೊದಲು ಮೋದಿಯವರನ್ನು ಮುಖ್ಯಮಂತ್ರಿಯನ್ನಾಗಿ ಮಾಡಿ ಗುಜರಾತಿಗೆ ಕಳುಹಿಸುವಾಗಲೂ ಜಾರ್ಜರು ಮುಂದೆ ಇದ್ದರು. ಆಗ ವಾಜಪೇಯಿಯವರು ಜಾರ್ಜರ ಮಾತನ್ನು ಒಪ್ಪಿದ್ದರು.</p>
<p>ವಾಜಪೇಯಿಯವರೊಂದಿಗೆ ಹೆಚ್ಚು ಕಾಲ ಸ್ನೇಹ ಸಂಪಾದಿಸಿದ್ದ ಆಡ್ವಾಣಿಯವರೂ ಕೂಡ ಮೋದಿ ಪರ ಇದ್ದರು. ಐವತ್ತು ವರ್ಷಗಳ ಸುದೀರ್ಘ ಗೆಳೆತನದಲ್ಲಿ ಭಿನ್ನಾಭಿಪ್ರಾಯ ಬರುವಂಥ ಅಂಥ ಹೇಳಿಕೊಳ್ಳುವ ವಿಷಯಗಳು ಯಾವತ್ತೇ ಆಗಲಿ ಬಂದಿರಲಿಲ್ಲ. ಆದರೆ ಮೋದಿಯವರ ರಾಜೀನಾಮೆಯ ವಿಷಯದಲ್ಲಿ ಭಿನ್ನಾಭಿಪ್ರಾಯ ತಲೆದೋರಿತು.</p>
<p>ಆಗ ಆಡ್ವಾಣಿಯವರು ವಾಜಪೇಯಿ ಸರ್ಕಾರದಲ್ಲಿ ಗೃಹಮಂತ್ರಿಯಾಗಿದ್ದರು. ಅದಕ್ಕಿಂತಲೂ ಮುಂಚೆ ನರೇಂದ್ರ ಮೋದಿಯವರು ಆಡ್ವಾಣಿಯವರ ರಥಯಾತ್ರೆಯ ಸಂಪೂರ್ಣ ಜವಾಬ್ದಾರಿ ಹೊತ್ತಿದ್ದರು ಮತ್ತು ಆಡ್ವಾಣಿಯವರಿಗೆ ವಿಶ್ವಾಸ ಪಾತ್ರರಾಗಿದ್ದರು.</p>
<p>‘ಮೈ ಕಂಟ್ರಿ ಮೈ ಲೈಫ್’ (ಪುಟ 842) ಎಂಬ ತಮ್ಮ ಪುಸ್ತಕದಲ್ಲಿ ಆಡ್ವಾಣಿಯವರು ಈ ಸಂಪೂರ್ಣ ವಿವಾದದ ಬಗ್ಗೆ ಹೀಗೆ ಬರೆದಿದ್ದಾರೆ, `ನನ್ನ ಮತ್ತು ವಾಜಪೇಯಿಯವರ ನಡುವೆ ಎರಡು ವಿಷಯಗಳಲ್ಲಿ ಒಮ್ಮತವಿರಲಿಲ್ಲ. ಒಂದು ಅಯೋಧ್ಯೆಯ ವಿಷಯ. ಕೊನೆಗೆ ವಾಜಪೇಯಿ ಪಾರ್ಟಿಯ ಅಭಿಪ್ರಾಯದಂತೆ ನಡೆದುಕೊಂಡರು. ಎರಡನೆಯದು ಗುಜರಾತಿನ ದಂಗೆಗಳ ನಂತರ ಮೋದಿಯವರ ರಾಜೀನಾಮೆಗೆ ಸಂಬಂಧಿಸಿದ್ದು. ಗೋಧ್ರಾದಲ್ಲಿ ಅತಿ ಹೆಚ್ಚು ಕಾರಸೇವಕರನ್ನು ಜೀವಂತ ದಹಿಸಿದ ನಂತರ ಗುಜರಾತಿನಲ್ಲಿ ಮತೀಯ ದಂಗೆಗಳಾದವು. ಆಗ ಪ್ರತಿಪಕ್ಷಗಳು ಮೋದಿಯವರ ರಾಜೀನಾಮೆಗೆ ಒತ್ತಾಯ ಮಾಡಿದವು. ಎನ್‍ಡಿಎಯ ಕೆಲವು ಪಾರ್ಟಿಗಳು ಹಾಗೂ ಬಿಜೆಪಿಯ ಕೆಲವರು ಮೋದಿಯವರಿಗೆ ರಾಜೀನಾಮೆ ಕೊಡಲು ಸೂಚಿಸಬೇಕೆಂದು ಬಲವಂತ ಮಾಡಿದರು. ಆದರೆ ನನ್ನ ಅಭಿಪ್ರಾಯ ಇದಕ್ಕೆ ಸಂಪೂರ್ಣ ವಿರೋಧವಾಗಿತ್ತು.'</p>
<p>ಆಡ್ವಾಣಿಯವರು ಮತ್ತೆ ಹೀಗೆ ಬರೆದರು, 'ಸಮಾಜದ ಬೇರೆ ಬೇರೆ ಪಂಗಡಗಳ ಜೊತೆ ಮಾತಾಡಿದ ನಂತರ ಅಕಾರಣವಾಗಿ ಮೋದಿಯವರನ್ನು ಗುರಿಯಾಗಿಟ್ಟುಕೊಂಡು ಹೀಗೆ ಮಾಡಲಾಗುತ್ತಿದೆ ಎಂದು ನನಗನ್ನಿಸಿತು. ಇನ್ನೂ ಮೊನ್ನೆ ಮೊನ್ನೆ ಮೋದಿ ಮುಖ್ಯಮಂತ್ರಿಯಾಗಿದ್ದರು. ಹೀಗಿರುವಾಗ ಒಂದು ಜಟಿಲವಾದ ಮತೀಯ ಪರಿಸ್ಥಿತಿಗೋಸ್ಕರ ಅವರನ್ನು ಹರಕೆಯ ಕುರಿಯಾಗಲು ಬಿಡಬಾರದು ಎಂದು ನನಗನ್ನಿಸಿತು. ವಾಜಪೇಯಿಯವರಿಗೂ ತುಂಬಾ ಕಷ್ಟವಾಗಿದೆ ಎಂದು ನನಗೆ ಅನುಭವವಾಗುತ್ತಿತ್ತು. ಕೇಂದ್ರದಲ್ಲಿ ಮಾರ್ಚ್ 1998ರಲ್ಲಿ ನಮ್ಮ ಸರ್ಕಾರವಿತ್ತು. ಆಗಿನಿಂದಲೂ ನಾವು, ಎನ್‍ಡಿಎ ಸರ್ಕಾರವಿರುವಾಗ ದೇಶದಲ್ಲಿ ಕೋಮುದಂಗೆಗಳು ಕಡಿಮೆಯಾಗಿವೆ ಎಂದು ಹೆಮ್ಮೆಯಿಂದ ಹೇಳಿಕೊಳ್ಳುತ್ತಿದ್ದೆವು. ಬಿಜೆಪಿ ಸರ್ಕಾರ ರಚಿತವಾದ ಮೇಲೆ ದೇಶದಲ್ಲಿ ಮುಸಲ್ಮಾನರು ಹಾಗೂ ಕ್ರೈಸ್ತರು ಕಟ್ಟರ್ ಹಿಂದೂಗಳಿಗೆ ಬಲಿಯಾಗುವರು ಎಂದು ಆರೋಪಿಸುತ್ತಿದ್ದ ವಿರೋಧಿಗಳ ಬಾಯಿ ಮುಚ್ಚಿಹೋಗಿತ್ತು. ನಮ್ಮ ದೇಶದ ಮುಸಲ್ಮಾನರಷ್ಟೇ ಅಲ್ಲ ಹೊರಗಿನ ಮುಸ್ಲಿಂ ದೇಶಗಳಲ್ಲೂ ವಾಜಪೇಯಿಯವರ ವರ್ಚಸ್ಸಿನ ಬಗ್ಗೆ ಸದಭಿಪ್ರಾಯ ಹೆಚ್ಚಾಗುತ್ತಿತ್ತು. ಅಷ್ಟರಲ್ಲಿ ನಡೆದ ಗುಜರಾತಿನ ದಂಗೆಯ ನಂತರ ಪ್ರತಿಪಕ್ಷಗಳು ಸರ್ಕಾರ ಹಾಗೂ ಬಿಜೆಪಿಯನ್ನು ಗುರಿಯಾಗಿಟ್ಟುಕೊಂಡು ದಾಳಿ ಮಾಡಿದವು.'</p>
<p>ಆಡ್ವಾಣಿಯವರು ಮುಂದೆ ಹೀಗೆ ಬರೆಯುತ್ತಾರೆ, 'ಇದೇ ರೀತಿ ವಾಜಪೇಯಿಯವರೂ ಕೂಡ ಯೋಚಿಸುತ್ತಿದ್ದರು. ಕೆಲವು ದೃಢ ನಿರ್ಧಾರ ಕೈಗೊಳ್ಳಬೇಕೆಂದು ಅವರಿಗೆ ಅನ್ನಿಸತೊಡಗಿತು. ಮೋದಿಯವರಿಂದ ರಾಜೀನಾಮೆ ಪಡೆಯಲೇಬೇಕು ಎಂಬ ಒತ್ತಡ ಅವರ ಮೇಲೆ ಒಂದೇ ಸಮ ಹೆಚ್ಚಿತು. ಆದರೆ ವಾಜಪೇಯಿ ಈ ವಿಷಯ ಬಾಯಿಬಿಟ್ಟು ಹೇಳಲಿಲ್ಲ. ಮೋದಿ ರಾಜೀನಾಮೆ ನೀಡುವುದನ್ನು ಅವರು ಬಯಸುತ್ತಿದ್ದಾರೆ ಎಂದು ನನಗನ್ನಿಸಿತು. ನಾನು ಇದನ್ನು ವಿರೋಧಿಸುತ್ತಿದ್ದೇನೆ ಎನ್ನುವುದೂ ಅವರಿಗೆ ಅರಿವಾಗಿತ್ತು.'</p>
<p>'2002ರ ಏಪ್ರಿಲ್ ಎರಡನೇ ವಾರದಲ್ಲಿ ಗೋವಾದಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯುತ್ತಿತ್ತು. ಮೀಡಿಯಾ ಮತ್ತು ರಾಜಕೀಯ ವಲಯದಲ್ಲಿ ಮೋದಿಯವರ ಭವಿಷ್ಯದ್ದೇ ಚರ್ಚೆ ಸಾಗಿತ್ತು. ಗೋವಾಗೆ ಜೊತೆಯಲ್ಲೇ ಹೋಗೋಣ ಎಂದು ನನಗೆ ಹೇಳಿದರು. ಸಮುದ್ರದ ಮೇಲೆ ವಿಮಾನ ಹಾರುತ್ತಿತ್ತು. ಪ್ರಧಾನಮಂತ್ರಿಗಳ ಜೊತೆ ನಾನು, ವಿದೇಶಾಂಗ ಮಂತ್ರಿ ಜಸವಂತಸಿಂಹ ಮತ್ತು ಸೂಚನಾ ತಾಂತ್ರಿಕ ಮಂತ್ರಿ ಅರುಣ್‍ಶೌರಿ ಇದ್ದೆವು. ಈ ಎರಡು ಗಂಟೆಗಳ ಪ್ರಯಾಣದಲ್ಲಿ ಗುಜರಾತಿನ ಬಗ್ಗೆ ಮಾತು ಶುರುವಾಯಿತು. ವಾಜಪೇಯಿ ಗಂಭೀರ ಮುದ್ರೆಯಲ್ಲಿ ಕೂತಿದ್ದರು. ಆ ಮೌನವನ್ನು ಜಸವಂತರು ಒಡೆದರು. 'ಏನು ಯೋಚಿಸುತ್ತಿರುವಿರಿ.... ಅಟಲ್‍ಜೀ....?' ಎಂದು ಕೇಳಿದರು. 'ಕನಿಷ್ಟ ಅಂದರೆ ರಾಜೀನಾಮೆಗೆ ಆಫರ್ ಮಾಡಬಹುದಿತ್ತಲ್ಲ....?' ಎಂದು ವಾಜಪೇಯಿ ಹೇಳಿದರು. ನಾನಾಗ ನುಡಿದೆ, 'ನರೇಂದ್ರ ಭಾಯಿ ರಾಜೀನಾಮೆ ಕೊಟ್ಟರೆ ಗುಜರಾತಿನ ಪರಿಸ್ಥಿತಿ ಸುಧಾರಿಸುವುದಾದರೆ ನಾನೇ ರಾಜೀನಾಮೆ ಕೊಡಲು ಹೇಳುತ್ತೇನೆ. ಆದರೆ ಪರಿಸ್ಥಿತಿ ಸುಧಾರಿಸುತ್ತದೆ ಎಂದು ನನಗೆ ಅನ್ನಿಸುತ್ತಿಲ್ಲ. ಹಾಗೂ ರಾಷ್ಟ್ರೀಯ ಕಾರ್ಯಕಾರಿಣಿಯೂ ಸಹ ಅವರ ರಾಜೀನಾಮೆಯನ್ನು ಅಂಗೀಕರಿಸುತ್ತದೆ ಎಂಬ ನಂಬಿಕೆಯೂ ಇಲ್ಲ.'</p>
<p>'ಗೋವಾಗೆ ಹೋಗುತ್ತಿದ್ದಂತೆಯೇ ನಾನು ಮೋದಿಯವರಿಗೆ ರಾಜೀನಾಮೆ ಸಲ್ಲಿಸಲು ತಿಳಿಸಿದೆ. ಅವರೂ ಸಹ ಒಪ್ಪಿದರು. ರಾಷ್ಟ್ರೀಯ ಕಾರ್ಯಕಾರಿಣಿಯಲ್ಲಿ ಮೋದಿಯವರು ಗುಜರಾತಿನ ಸಾಂಪ್ರದಾಯಿಕ ಸ್ಥಿತಿ, ಅದರ ಇತಿಹಾಸ, ಮತ್ತು ಗುಜರಾತಿನ ದಂಗೆಗಳ ಹಾಗೂ ಆ ನಂತರದ ಕೆಲಸ ಕಾರ್ಯಗಳ ಪರಿಚಯ ಮಾಡಿಕೊಟ್ಟು ಸರ್ಕಾರದ ಮುಖ್ಯಸ್ಥನಾಗಿ ನಾನು ಇದರ ಹೊಣೆ ಹೊರುತ್ತೇನೆ ಮತ್ತು ರಾಜೀನಾಮೆ ನೀಡಲು ಸಿದ್ಧನಿದ್ದೇನೆ ಎಂದು ಹೇಳಿದರು. ಅವರು ಈ ರೀತಿ ರಾಜೀನಾಮೆ ಕೊಡುತ್ತಿದ್ದೇನೆ ಎಂದು ಹೇಳುತ್ತಿದ್ದಂತೆಯೇ ಇಡೀ ಸಭೆಯಲ್ಲಿ, 'ರಾಜೀನಾಮೆ ಕೊಡಬೇಡಿ, ರಾಜೀನಾಮೆ ಕೊಡಬೇಡಿ,' ಎಂಬ ಧ್ವನಿ ಮೊಳಗಿತು. ಇದಾದ ಮೇಲೆ ನಾನು ಪಾರ್ಟಿಯ ಹಿರಿಯ ನಾಯಕರೊಡನೆಯೂ ಮಾತಾಡಿದೆ. ಅವರೂ ಕೂಡ ರಾಜೀನಾಮೆ ಕೊಡುವುದೇನೂ ಬೇಕಾಗಿಲ್ಲ ಎಂದರು. ರಾಜೀನಾಮೆ ಕೊಡುವ ಪ್ರಶ್ನೆಯೇ ಇಲ್ಲ ಎಂದು ಪ್ರಮೋದ್ ಮಹಾಜನ್ ಹೇಳಿದರು. ಮಾತು ಅಲ್ಲಿಗೆ ನಿಂತು ಹೋಯಿತು.'</p>
<p>ಆಡ್ವಾಣಿಯವರು ಬರೆಯುತ್ತಾರೆ, 'ರಾಜಕೀಯದಲ್ಲಿ ಆಗಾಗ ಕಠಿಣ ನಿರ್ಧಾರ ತೆಗೆದುಕೊಳ್ಳುವಾಗ ಕಷ್ಟವಾಗುತ್ತದೆ. ಆದರೆ ನಿರ್ಧಾರವನ್ನು ಒಮ್ಮೆ ಒರೆಗೆ ಹಚ್ಚಿದಾಗ ಅದು ಸತ್ಯವೆಂದು ಸಾಬೀತಾದರೆ, ಹೆದರುವ, ಹಿಂಜರಿಯುವ ಮುಜುಗರದ ಪ್ರಶ್ನೆಯೇ ಉದ್ಭವಿಸುವುದಿಲ್ಲ. ಮೋದಿಯವರು ರಾಜೀನಾಮೆ ನೀಡಬಾರದೆಂದು ಪಾರ್ಟಿಯು ತೆಗೆದುಕೊಂಡ ತೀರ್ಮಾನ ಸರಿಯಾಗೇ ಇತ್ತು ಎಂಬುದಕ್ಕೆ ಕಾಲವೇ ಸಾಕ್ಷಿಯಾಗಿದೆ.'</p>
<p>ಆಡ್ವಾಣಿಯವರು ಯಥಾರ್ಥವನ್ನು ಸರಿಯಾದ ರೀತಿಯಲ್ಲಿ ಮಂಡಿಸಿದರೆ? ಅವರ ಲೆಕ್ಕಾಚಾರ ಇದೇ ಆಗಿತ್ತೆ? ಮೋದಿಯವರು ರಾಜೀನಾಮೆ ನೀಡಬಾರದೆಂದು ಇದ್ದಕ್ಕಿದ್ದಂತೆ ರಾಷ್ಟ್ರೀಯ ಕಾರ್ಯಕಾರಿಣಿಯಲ್ಲಿ ಒಮ್ಮತ ಮೂಡಿತೇ? ನನಗೆ ಮೋಸ ಮಾಡಲಾಗಿದೆ ಎಂದು ವಾಜಪೇಯಿಯವರಿಗೆ ಅನ್ನಿಸತೊಡಗಿತೇ? ಆಡ್ವಾಣಿ ಮತ್ತು ಮೋದಿ ಹಾಗೂ ಅವರ ಮಿತ್ರಮಂಡಳಿ ಯಾವುದಾದರೂ ಯೋಜನೆ ಮಾಡಿದ್ದರೆ? ಇವೆಲ್ಲದರಿಂದ ವಾಜಪೇಯಿ ಸಂತುಷ್ಟರಾಗಿದ್ದರೆ? ದೃಢ ನಿರ್ಧಾರ ತೆಗೆದುಕೊಳ್ಳಲು ವಾಜಪೇಯಿ ಹಿಂದೇಟು ಹಾಕಿದರೆ? ಅಥವಾ ಸಾಮೂಹಿಕ ಅಭಿಪ್ರಾಯದೆದುರು ಸೋತರೆ? ಉತ್ತರಗಳನ್ನು ಹುಡುಕ ಹೊರಟರೆ ಆ ಉತ್ತರಗಳಲ್ಲೂ ಅನೇಕ ಮಜಲುಗಳು ತೆರೆದುಕೊಳ್ಳುವ ಈ ರೀತಿಯ ಅನೇಕ ಪ್ರಶ್ನೆಗಳಿವೆ.</p>
<p>ಹಿರಿಯ ಟಿವಿ ಪತ್ರಕರ್ತರಾದ ರಾಜ್‍ದೀಪ್ ಸರ್‍ದೇಸಾಯಿಯವರು ವಾಜಪೇಯಿಯವರೊಡನೆ ಹಾಗೂ ಒಂದು ಕಾಲದವರೆಗೆ ಮೋದಿಯವರೊಂದಿಗೆ ಉತ್ತಮ ಸಂಬಂಧ ಹೊಂದಿದ್ದಾರೆ. ಗೋವಾದಲ್ಲಿ ಬಿಜೆಪಿಯ ಕಾರ್ಯಕಾರಿಣಿ ನಡೆದಾಗ ನಾನೂ ಅಲ್ಲಿದ್ದೆ ಎಂದು ಅವರು ಹೇಳುತ್ತಾರೆ. ವಾಜಪೇಯಿ ಹಾಗೂ ಬ್ರಜೇಶ್ ಮಿಶ್ರರು ವೈಭವದ ಹೋಟೇಲೊಂದರಲ್ಲಿ ತಂಗಿದ್ದರು. ಆಗ ಬ್ರಜೇಶ್ ಮಿಶ್ರರು ರಾಜದೀಪರಿಗೆ ಫೋನ್ ಮಾಡಿದರು. 'ಮೋದಿಯವರನ್ನು ಕೆಳಗಿಳಿಸಲಾಗುವುದು ಎಂದು ವಾಜಪೇಯಿ ಹೇಳುತ್ತಿದ್ದಾರೆ' ಎಂದು ಬ್ರಜೇಶರು ಹೇಳಿದರು. ಆಗ ರಾಜದೀಪರು, 'ಸುದ್ದಿಯನ್ನು ಫ್ಲಾಶ್ ಮಾಡಲೆ?' ಎಂದರು. ಮಿಶ್ರರು ಸ್ವಲ್ಪ ಹೊತ್ತು ಇರಿ. ಮತ್ತೆ ನಾನು ಫೋನು ಮಾಡಿ ತಿಳಿಸುತ್ತೇನೆ. ಆ ರೀತಿ ತೀರ್ಮಾನವಾಗಿದೆ ಅಷ್ಟೆ ಎಂದರು. ಎಷ್ಟೇ ಹೊತ್ತಾದರೂ ಮತ್ತೆ ಬ್ರಜೇಶರ ಫೋನು ಬರದೇ ಇದ್ದುದು ನೋಡಿ ರಾಜದೀಪರೇ ಫೋನು ಮಾಡಿ 'ಸುದ್ದಿ ಕಳಿಸಲೇ?' ಎಂದರು. ಆಗ ಮಿಶ್ರರು 'ಇಲ್ಲ....ಇಲ್ಲ ಇನ್ನೂ ಸ್ವಲ್ಪ ಸಮಸ್ಯೆಯಾಗಿದೆ. ಈಗಲೇ ಕೆಳಗಿಳಿಸಬೇಡಿ. ಇದರಿಂದ ನಷ್ಟವಾಗುತ್ತದೆ, ಅಲ್ಲದೆ ಚುನಾವಣೆಯಲ್ಲಿ ಇದರ ಪರಿಣಾಮ ಎದುರಿಸಬೇಕಾಗುತ್ತದೆ' ಎಂದು ಆಡ್ವಾಣಿ ಪಿಎಂ ರವರಿಗೆ ಹೇಳಿದ್ದಾರೆ' ಎಂದು ನುಡಿದರು.</p>
<p>ರಾಜದೀಪರು ಹೇಳುತ್ತಾರೆ, 'ವಾಜಪೇಯಿಯವರು ಪ್ರಧಾನಮಂತ್ರಿಗಳಾಗಿದ್ದರು. ಬೇಕಾದರೆ ತೀರ್ಮಾನ ತೆಗೆದುಕೊಳ್ಳಬಹುದಿತ್ತು. ಆದರೆ ಅವರು ಹಾಗೆ ಮಾಡಲಿಲ್ಲ. ಏಕೆಂದರೆ ಯಾರ ಮೇಲೂ ಅವರು ತಮ್ಮ ವಿಚಾರವನ್ನು ಬಲವಂತವಾಗಿ ಹೇರುತ್ತಿರಲಿಲ್ಲ ನಿಜವಾದ ಅರ್ಥದಲ್ಲಿ ಅವರು ಪ್ರಜಾಪ್ರಭುತ್ವವಾದಿಯಾಗಿದ್ದರು.'</p>
<p>'ಕಾನೂನು ಮಂತ್ರಿ ಅರುಣ್‍ಜೇಟ್ಲಿಯವರು ಮೋದಿಯವರ ರಾಜೀನಾಮೆ ಪಡೆಯಲು ಗಾಂಧೀನಗರಕ್ಕೆ ಬರುತ್ತಿದ್ದಾರೆ. ಮತ್ತು ರಾಜೀನಾಮೆಯ ಘೋಷಣೆಯನ್ನು ಮಾರನೇ ದಿನ ಗೋವಾದಲ್ಲಿನ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿಯಲ್ಲಿ ಪ್ರಕಟಿಸಲಾಗುವುದಂತೆ' ಎಂದು ಪತ್ರಕರ್ತರುಗಳ ಬಳಿ ಸುದ್ದಿಯೊಂದು ಬಂದಿತ್ತು.</p>
<p>ಹಾಗಾದರೆ ಆಡ್ವಾಣಿಯವರು ಜೇಟ್ಲಿಯವರನ್ನು ಗಾಂದೀನಗರಕ್ಕೆ ಕಳಿಸಿದ್ದರೆ? ಈ ಬಗ್ಗೆ ವಾಜಪೇಯಿಯವರಿಗೆ ಏನೂ ಹೇಳಿರಲಿಲ್ಲವೇ? ಕಾರ್ಯಕಾರಿಣಿಯಲ್ಲಿ ಮೋದಿ ಒಂದು ರೀತಿಯಲ್ಲಿ ಅಧಿಕಾರವನ್ನೇ ಲಪಟಾಯಿಸಿ ಬಿಟ್ಟರು. ಪಾರ್ಟಿಯ ಎರಡನೇ ದರ್ಜೆಯ ನಾಯಕರೆಲ್ಲ ಮೋದಿಯವರನ್ನು ಬೆಂಬಲಿಸುತ್ತ ಮುಂದೆ ಬಂದು ಬಿಟ್ಟರು. ವಾಜಪೇಯಿಯವರ ಮುಖ ಕೆಂಪಾಗಿತ್ತು. ಏನಾಗಿ ಹೋಯಿತು ಎಂದು ಅವರಿಗೆ ಅರಿವಾಗಲೇ ಇಲ್ಲ. ವಾಜಪೇಯಿಯವರಿಗೆ ಬಿಜೆಪಿಯ ಹಿರಿಯ ನಾಯಕರೊಬ್ಬರು ಮೋದಿಯವರಿಗೆ ರಾಜೀನಾಮೆ ಕೊಡಲು ಯಾರು ಹೇಳಿದ್ದರು? ಮೋದಿಯವರನ್ನು ಮುಂದುವರೆಸಲು ಏಕೆ ತೀರ್ಮಾನಿಸಿದಿರಿ? ಎಂದು ಕೇಳಿದರು. 'ಗೋವಾ ಯಾತ್ರೆಯ ಸಂದರ್ಭದಲ್ಲಿ ವಿಮಾನದಲ್ಲಿದ್ದಾಗ ಪಾರ್ಟಿಯ ನಾಯಕರುಗಳು ನನ್ನ ಮೇಲೆ ಸಾಕಷ್ಟು ಒತ್ತಡ ಹಾಕಿದರು. ಆದ್ದರಿಂದ ನಾನು ಹಿಂದೆ ಸರಿದೆ' ಎಂದು ವಾಜಪೇಯಿ ಉತ್ತರಿಸಿದರು.</p>
<p>ಹಿರಿಯ ಪತ್ರಕರ್ತರಾದ ಜಯಂತೋ ಘೋಷಾಲರ ಪ್ರಕಾರ ಗೋವಾದ ಬೈಠಕ್‍ಗಿಂತ ಮುಂಚೆ ಬಿಜೆಪಿಯು ದೆಹಲಿಯ ವಿಧಾನಸಭಾ ಚುನಾವಣೆಯಲ್ಲಿ ಸೋತಿತ್ತು. ಕಾರಣವೇನೆಂದರೆ ಈರುಳ್ಳಿಯ ಬೆಲೆಯೇರಿಕೆ. ಕಾರ್ಯಕಾರಿಣಿಯಲ್ಲಿ ಬೆಲೆಯೇರಿಕೆ ಹಾಗೂ ದೆಹಲಿಯ ಫಲಿತಾಂಶವನ್ನು ಗುರಿಯಾಗಿಟ್ಟುಕೊಂಡು ಎಲ್ಲರೂ ಹಣಕಾಸುಮಂತ್ರಿ ಯಶವಂತ ಸಿನ್ಹಾರನ್ನೆ ಮುಂದಿಟ್ಟುಕೊಂಡು ಮಾತಾಡುವರೆಂದು ತಿಳಿಯಲಾಗಿತ್ತು. ಕಾರ್ಯಕಾರಿಣಿ ಶುರುವಾಗುವ ದಿನ ಬೆಳಗ್ಗೆ ಬಿಜೆಪಿಯ ಮಿತ್ರಪಕ್ಷವಾದ ತೆಲುಗು ದೇಶಂನ ನಾಯಕರಾದ ಚಂದ್ರಬಾಬು ನಾಯ್ಡುರವರು ಹೇಳಿಕೆಯೊಂದನ್ನು ನೀಡಿ ಮೋದಿಯವರ ರಾಜೀನಾಮೆಯ ಬೇಡಿಕೆ ಮುಂದಿಟ್ಟರು. ಬೈಠಕ್‍ಗಿಂತ ಮುಂಚೆ ಆಡ್ವಾಣಿಯವರು ಹಿರಿಯ ಪತ್ರಕರ್ತರೊಬ್ಬರಿಗೆ ಫೋನು ಮಾಡಿ ಇವತ್ತಿನ ಕಾರ್ಯಕಾರಿಣಿಯಲ್ಲಿ ಬೆಲೆಯೇರಿಕೆಗೆ ಬದಲಾಗಿ ಮೋದಿಯವರ ರಾಜೀನಾಮೆಯದ್ದೇ ಚರ್ಚೆಯಾಗುವುದೆಂದು ಹೇಳಿದರು. ಮತ್ತು ಮೋದಿಯವರು ರಾಜೀನಾಮೆ ನೀಡುವುದಿಲ್ಲವೆಂಬ ಸಂಕೇತವನ್ನೂ ಕೊಟ್ಟರು. ಅತ್ತ  ಮೋದಿಯವರು ವಾಜಪೇಯಿಯವರನ್ನು ಭೇಟಿ ಮಾಡಲು ಹೋದರು. ಬಹುಶಃ ಸ್ವಲ್ಪ ಹೊತ್ತು ಚರ್ಚೆ ನಡೆದಿರಬಹುದು. ಇಬ್ಬರ ಭೇಟಿಯಲ್ಲಿ ಏನಾಯಿತು? ಏನು ಮಾತಾಡಿದರು? ಯಾರಿಗೂ ಗೊತ್ತಿಲ್ಲ. ವಾಜಪೇಯಿಯವರ ಕಾರ್ಯಾಲಯದಲ್ಲಿನ ಸಹೋದ್ಯೋಗಿಯೊಬ್ಬರು ಟಿವಿ ಚಾನಲ್ಲುಗಳಿಗೆ ‘ವಾಜಪೇಯಿ ಮೋದಿಯವರನ್ನು ಚೆನ್ನಾಗಿ ಬೈದರು. ವಾಜಪೇಯಿ ಸ್ನಬ್ಡ್ ಮೋದಿ’ ಎಂಬ ಸುದ್ದಿಕೊಟ್ಟರು. ಇದರಿಂದ ಮೋದಿ ತುಂಬಾ ಕೋಪಗೊಂಡರು. ಕೆಲವು ಪತ್ರಕರ್ತರುಗಳಿಗೆ ಅವರು ಫೋನ್ ಮಾಡಿ ಈ ಸುದ್ದಿ ಶುದ್ಧ ಸುಳ್ಳು ಎಂದು ಹೇಳಿದರು.</p>
<p>ಆಗಿನ ಕೇಂದ್ರಮಂತ್ರಿ ಅರುಣ್ ಶೌರಿ ಶೇಖರ್ ಗುಪ್ತರಿಗೆ ಸಂದರ್ಶನವೊಂದರಲ್ಲಿ ಹೀಗೆ ಹೇಳಿದರು, 'ಗೋವಾ ಕಾರ್ಯಕಾರಿಣಿಯಲ್ಲಿ ಭಾಗವಹಿಸಲು ಪ್ರಧಾನಿಗಳ ವಿಶೇಷ ವಿಮಾನದಲ್ಲಿ ನಾನು, ವಾಜಪೇಯಿ, ಆಡ್ವಾಣಿ ಹಾಗೂ ಜಸವಂತಸಿಂಹರು ಪ್ರಯಾಣಿಸುತ್ತಿದ್ದೆವು. ಯಾರೂ ಏನೊಂದೂ ಮಾತಾಡುತ್ತಿರಲಿಲ್ಲ. ಸ್ವಲ್ಪ ಹೊತ್ತಾದ ಮೇಲೆ ವಾಜಪೇಯಿಯವರು ಪತ್ರಿಕೆ ಎತ್ತಿಕೊಂಡರು. ಆಮೇಲೆ ಆಡ್ವಾಣಿಯವರು ಇನ್ನೊಂದು ಪತ್ರಿಕೆ ತೆಗೆದುಕೊಂಡರು. ಇಬ್ಬರೂ ಪತ್ರಿಕೆ ಓದುತ್ತಿದ್ದರು. ನಾನು ವಾಜಪೇಯಿಯವರಿಂದ ಪತ್ರಿಕೆ ಪಡೆದೆ. ಈಗ ತಾವಿಬ್ಬರೂ ಮೋದಿಯವರ ಬಗ್ಗೆ ಮಾತಾಡಬೇಕು ಎಂದೆ. 'ಗುಜರಾತಿನ ವಿಷಯವನ್ನು ಏನು ಮಾಡೋಣ? ನಾವೀಗ ಗುಜರಾತಿನ ಬಗ್ಗೆ ಚಿಂತಿಸಬೇಕಿದೆ' ಎಂದು ವಾಜಪೇಯಿ ನುಡಿದರು. ಆಗ ಇದ್ದಕ್ಕಿದ್ದಂತೆ ಆಡ್ವಾಣಿಯವರು ತಾವು ಕೂತಿದ್ದ ಸೀಟಿನಿಂದ ಎದ್ದು ಹಿಂದಿನ ಸೀಟಿಗೆ ಹೋದರು. 'ಈ ಬಗ್ಗೆ ತಾವೇನು ಯೋಚಿಸಿರುವಿರಿ ಅಟಲ್‍ಜೀ....?' ಎಂದು ಜಸವಂತರು ಕೇಳಿದರು. 'ಏನಿಲ್ಲವೆಂದರೂ ಮೋದಿಯವರಿಗೆ ರಾಜೀನಾಮೆ ಕೊಡಿ ಎಂದು ಆಫರ್ ಮಾಡಬಹುದಿತ್ತು. ಹೋಗಿ ಅವರನ್ನೇ ಕೇಳಿ ಏನು ಮಾಡೋಣ ಎಂದು' ಎಂದು ವಾಜಪೇಯಿ ಹೇಳಿದರು. ಆಡ್ವಾಣಿಯವರನ್ನು ದೃಷ್ಟಿಯಲ್ಲಿಟ್ಟುಕೊಂಡು ಅವರು ಮಾತಾಡುತ್ತಿದ್ದರು. ಜಸವಂತರು ಎದ್ದು ಆಡ್ವಾಣಿಯವರ ಪಕ್ಕ ಹೋದರು. 'ಪಾರ್ಟಿಯಲ್ಲಿ ಬಿರುಗಾಳಿ ಏಳುತ್ತದೆ ಅಷ್ಟೆ' ಎಂದು ಆಡ್ವಾಣಿ ನುಡಿದರು.</p>
<p>ಅರುಣ್‍ಶೌರಿ ಮುಂದುವರೆದು ಮತ್ತೆ ನುಡಿದರು, `ನಾವು ಗೋವಾಗೆ ಹೋದ ತಕ್ಷಣ ಆಡ್ವಾಣಿಯವರು ಮೋದಿಯವರಿಗೆ ಫೋನು ಮಾಡಲಿ. ಆಮೇಲೆ ಮೋದಿ ರಾಜೀನಾಮೆ ಸಲ್ಲಿಸಲಿ. ಎಂದು ನಿರ್ಧರಿಸಲಾಯಿತು. ಏಪ್ರಿಲ್ 12ರಂದು ಗೋವಾದ ಕಾರ್ಯಕಾರಿಣಿಯ ಬೈಠಕ್‍ನ ವೇದಿಕೆ ಮೇಲೆ ವಾಜಪೇಯಿ, ಆಡ್ವಾಣಿ, ಜನಾ ಕೃಷ್ಣಮೂರ್ತಿ ಮತ್ತು ಇನ್ನೂ ಕೆಲವು ನಾಯಕರು ಕೂತಿದ್ದರು. ಬೈಠಕ್‍ನಲ್ಲಿ ಮೋದಿಯವರು ಗುಜರಾತಿನ ದಂಗೆಯ ಬಗ್ಗೆ ಪ್ರಸ್ತಾಪಿಸುತ್ತ ಗೋಧ್ರಾ ಘಟನೆಯನ್ನು ವಿಸ್ತಾರವಾಗಿ ಚರ್ಚಿಸಿ ನಾನು ರಾಜೀನಾಮೆ ಕೊಡುತ್ತಿದ್ದೇನೆ ಎಂದರು. ಆಗ ಹಾಲ್‍ನಲ್ಲಿ ‘ರಾಜೀನಾಮೆ ಕೊಡಬೇಡಿ, ರಾಜೀನಾಮೆ ಕೊಡಬೇಡಿ’ ಎಂಬ ಒಕ್ಕೊರಲ ಧ್ವನಿ ಮಾರ್ದನಿಸಿತು. ನಾನು ಹಿಂದೆ ಕೂತಿದ್ದೆ. ವಾಜಪೇಯಿ ಇದರಿಂದ ಕಕ್ಕಾಬಿಕ್ಕಿಯಾದರು. ಮೊದಲೇ ಮಾತಾಡಿಕೊಂಡು ಹೀಗೆ ಮಾಡುತ್ತಿರಬಹುದು ಎಂದು ಅವರಂದುಕೊಂಡರು. ಇದೊಂದು ಪೂರ್ವನಿಯೋಜಿತ ಅಧಿಕಾರ ಬದಲಾವಣೆ ಎಂದುಕೊಂಡರು. ಮೋದಿಯವರು ಯಾವುದೇ ಕಾರಣಕ್ಕೂ ರಾಜೀನಾಮೆ ಸಲ್ಲಿಸಬಾರದು ಎಂದು ಅರುಣ್ ಜೇಟ್ಲಿ ಹೇಳಿದರು. ಇದನ್ನು ಪ್ರಮೋದ್ ಮಹಾಜನ್ ಸಮರ್ಥಿಸಿದರು. ವಾಜಪೇಯಿಯವರು ಸುಮ್ಮನೆ ನೋಡುತ್ತಿದ್ದರು.'</p>
<p>ವಾಜಪೆಯಿಯವರು ಪಾರ್ಟಿಯಲ್ಲಿ ತಮ್ಮ ಪ್ರಭಾವವನ್ನು ಬಳಸಿಕೊಳ್ಳಲು ಬಯಸಲಿಲ್ಲವೇ..? ಅಥವಾ ಅದೇ ಅವರ ರಾಜಕಾರಣವಾಗಿತ್ತೇ..? ಎಂಬ ಪ್ರಶ್ನೆಗಳು ಏಳತೊಡಗುತ್ತವೆ.</p>
<p>ಗೋವಾದಲ್ಲಿ ಅಂದೇ ಸಂಜೆ ಪ್ರಧಾನ ಮಂತ್ರಿ ವಾಜಪೇಯಿಯವರು ಭಾಷಣ ಮಾಡಿದರು. ಮತ್ತು ಅದರಲ್ಲಿ ಗುಜರಾತಿನ ಘಟನೆಗಳ ಕುರಿತಂತೆ ಕೇವಲ ಮೋದಿಯವರನ್ನು ಬಚಾವು ಮಾತ್ರ ಮಾಡಲಿಲ್ಲ ಅಲ್ಲದೆ ಮುಸ್ಲಿಂ ಸಮಾಜವನ್ನೂ ಕೂಡ ಕಟಕಟೆಯಲ್ಲಿ ನಿಲ್ಲಿಸಿದರು. 'ಗುಜರಾತಿನಲ್ಲಿ ಏನಾಯ್ತು..? ಸಾಬರಮತಿ ಎಕ್ಸ್‍ಪ್ರೆಸ್‍ನಲ್ಲಿ ನಿರ್ದೋಶಿಗಳಾದ ಅಮಾಯಕರಾದ ಮತ್ತು ನಿರಪರಾಧಿಗಳಾದ ಯಾತ್ರಿಕರನ್ನು ಜೀವಂತ ಸುಡುವಂಥ ಷಡ್ಯಂತ್ರ ಮಾಡದೇ ಇದ್ದಿದ್ದರೆ ಗುಜರಾತಿನ ದುರಂತವನ್ನು ತಡೆಯಬಹುದಿತ್ತು. ಆದರೆ ಆ ರೀತಿ ಆಗಲಿಲ್ಲ. ಜನರನ್ನು ಜೀವಂತವಾಗಿ ಸುಡಲಾಯಿತು. ಯಾರವರು..? ಸರ್ಕಾರ ಹುಡುಕುತ್ತಿದೆ. ಆದರೆ ಗುಜರಾತಿನ ದುರಂತ ಹೇಗೆ ಶುರುವಾಯಿತು..?' ಎಂದು ವಾಜಪೇಯಿ ನುಡಿದರು.</p>
<p>ತಮ್ಮ ಭಾಷಣವನ್ನು ಅವರು ಅಲ್ಲಿಗೇ ನಿಲ್ಲಿಸಲಿಲ್ಲ. 'ಮುಸ್ಲಿಮರು ಎಲ್ಲಿ ಹೆಚ್ಚಿರುವರೋ ಅವರು ಬೇರೆ ಸಂಪ್ರದಾಯದ ಜನರ ಜೊತೆ ಇರಬಯಸುವುದಿಲ್ಲ. ಶಾಂತಿಯಿಂದ ಇರುವುದನ್ನು ಬಿಟ್ಟು ತಮ್ಮ ಧರ್ಮದ ಪ್ರಚಾರ ಮಾಡಿ ಬೇರೆಯವರ ಮನಸ್ಸಿನಲ್ಲಿ ಹೆದರಿಕೆ ಮತ್ತು ಭಯ ಸೃಷ್ಟಿಸುತ್ತಾರೆ. ಮುಸ್ಲಿಮರು ಹೆಚ್ಚು ಎಲ್ಲಿರುವರೋ ಅಲ್ಲಿನ ಶಾಸಕರಿಗೆ ಎಲ್ಲಿ ಇಸ್ಲಾಂ ಆಕ್ರಮಣಕಾರಿ ನೋಟ ಬೀರುವುದೋ ಎಂಬ ಭಯವಿರುತ್ತದೆ.' ಎಂದು ಹೇಳಿದರು.</p>
<p>'ಕಾರ್ಯಕಾರಿಣಿಯ ಬೈಠಕ್‍ನಲ್ಲಿ ಬೇರೆಯವರು ಬೇಡಿಕೆ ಇಡುವುದಕ್ಕಿಂತ ಮುಂಚೆ ನೀವೇ ರಾಜೀನಾಮೆ ಸಲ್ಲಿಸುತ್ತೇನೆ ಎಂದು ಹೇಳಿಬಿಡಿ' ಎಂಬ ರಣನೀತಿಯನ್ನು ಮೋದಿಯವರ ಬೆಂಬಲಿಗರು ರೂಪಿಸಿದರು. ಕಾರ್ಯಕಾರಿಣಿಯ ಬೈಠಕ್‍ನ ಉದ್ಘಾಟನೆಯಾಗುತ್ತಿದ್ದಂತೆಯೇ ಮೋದಿ ಎದ್ದು ನಿಂತು 'ನಾನಿಲ್ಲಿ ನ್ಯಾಷನಲ್ ಎಕ್ಸಿಕ್ಯೂಟಿವ್‍ನಲ್ಲಿ ಜನರಲ್ ಮೆಂಬರ್ ತರಹ ಕೂರುತ್ತೇನೆ. ಮುಖ್ಯಮಂತ್ರಿಯಾಗಿ ಅಲ್ಲ' ಎಂದು ಹೇಳಿಬಿಟ್ಟರು. ನಂತರ ಪಾರ್ಟಿಯ ಅಧ್ಯಕ್ಷರಾದ ಜನಾ ಕೃಷ್ಣಮೂರ್ತಿಯವರು ತುರ್ತಾಗಿ ಪತ್ರಿಕಾಗೋಷ್ಠಿ ಕರೆದು ಈ ಮಾಹಿತಿಯನ್ನು ಸಾರ್ವಜನಿಕಗೊಳಿಸಿದರು. ಅಲ್ಲಿಯವರೆಗೆ ವಾಜಪೇಯಿ ಹಾಗೂ ಆಡ್ವಾಣಿಯವರು ಬೈಠಕ್‍ಗೆ ಬಂದಿರಲಿಲ್ಲ. ಇದರ ಜೊತೆಗೆ ಪ್ರಮೋದ್ ಮಹಾಜನ, ಅರುಣ್‍ಜೇಟ್ಲಿ, ವೆಂಕಯ್ಯನಾಯ್ಡು ಮತ್ತು ಜಗದೀಶ್ ಪ್ರಸಾದ್ ಮಾಥುರರಂತಹ ನಾಯಕರು ಮೋದಿಯವರನ್ನು ಉಳಿಸಿಕೊಳ್ಳುವ ಅಭಿಯಾನವನ್ನು ತೀವ್ರಗೊಳಿಸಿದರು. ಇದರಲ್ಲಿ ಸಂಘದ ನಾಯಕರುಗಳ ಜೊತೆ ವಿಶ್ವ ಹಿಂದೂ ಪರಿಷತ್ತಿನ ಅಶೋಕ್ ಸಿಂಘಾಲ್ ಮತ್ತು ಪ್ರವೀಣ್ ತೊಗಾಡಿಯಾರಂತಹ ನಾಯಕರುಗಳ ಸಹಕಾರವನ್ನು ಸಹ ತೆಗೆದುಕೊಳ್ಳಲಾಯಿತು. ಒಂದು ವೇಳೆ ಮೋದಿಯವರನ್ನು ತೆಗೆದು ಹಾಕಿದರೆ 2003ರ ವಿಧಾನ ಸಭೆಯ ಚುನಾವಣೆಯಲ್ಲಿ ಗೆಲ್ಲುವ ಸಂಭವ ತುಂಬಾ ಕಡಿಮೆಯಾಗುತ್ತದೆ ಎಂದು ಸಿಂಘಾಲರು ಹೇಳಿದರು.</p>
<p>ಆಮೇಲೆ ಒಮ್ಮೆ ನಾನು ಅಶೋಕ್ ಸೀಂಘಾಲರನ್ನು ಭೇಟಿ ಮಾಡಿದಾಗ, 'ಗೋಧ್ರಾದಿಂದ ಮೋದಿ ಹುಟ್ಟಿ ಬಂದರು. ಆಗ ಅವರನ್ನು ಯಾವುದೋ ಒಂದು ಮಹಾ ಶಕ್ತಿಯೇ ಉಳಿಸಿತು' ಎಂದು ಹೇಳಿದರು.</p>
<p>ರಾಷ್ಟ್ರೀಯ ಕಾರ್ಯಕಾರಿಣಿಯು ಮೋದಿಯವರ ರಾಜೀನಾಮೆಯನ್ನು ತಿರಸ್ಕರಿಸಿತು. ಜನಾದೇಶವನ್ನು ಪಡೆಯುವುದಕ್ಕೋಸ್ಕರ ಆದಷ್ಟು ಬೇಗ ವಿಧಾನಸಭಾ ಚುನಾವಣೆಗಳನ್ನು ನಡೆಸುವಂತೆ ಆಗ್ರಹಿಸಿತು. ದೇಶವನ್ನು ಅಸ್ಥಿರಗೊಳಿಸುವಂತಹ ಜನರಿಂದ ನಾವು ದೂರವಿರಬೇಕಾಗಿದೆ. ಎಂದು ಜನಾ ಕೃಷ್ಣಮೂರ್ತಿಯವರು ತಮ್ಮ ಭಾಷಣದಲ್ಲಿ ಹೇಳಿದರು. ವಿಜಯಮಾಲೆಯನ್ನು ಧರಿಸಿರುವವರಂತೆ ಮೋದಿಯವರು ಗುಜರಾತಿಗೆ ಬಂದರು.</p>
<p>ಹಿಮಾಚಲ ಪ್ರದೇಶದ ನಾಯಕರಾದ ಶಾಂತಕುಮಾರರು ಬೈಠಕ್‍ನಲ್ಲಿ ಗುಜರಾತಿನ ದಂಗೆಗಳ ಬಗ್ಗೆ ಹೇಳಿದ್ದರು, 'ಮನಸ್ಸು ಮಾಡಿದ್ದರೆ ಮುಖ್ಯಮಂತ್ರಿಗಳು ಎರಡು ದಿನಗಳಲ್ಲಿ ದಂಗೆಗಳನ್ನು ಕಂಟ್ರೋಲ್ ಮಾಡುತ್ತಾರೆ.' ವಾಜಪೇಯಿಯವರು, 'ನಾನೀಗ ಯಾವ ಮುಖ ಹೊತ್ತು ಹೊರಗೆ ಹೋಗಲಿ..?' ಎಂದು ಹೇಳಿದ್ದರು.</p>
<p>ಒಂದು ವಾರದ ನಂತರ ವಾಜಪೇಯಿಯವರ ಸ್ವರ ಕೊಂಚ ಕ್ಷಮೆ ಯಾಚಿಸುವವರಂತೆ ಇತ್ತು. ಮಾಜಿ ಪ್ರಧಾನ ಮಂತ್ರಿಗಳಾದ ಚಂದ್ರಶೇಖರರ 75ನೇ ಜನ್ಮದಿನದ ಸಮಾರಂಭದಲ್ಲಿ ವಾಜಪೇಯಿಯವರು, 'ಗುಜರಾತಿನ ವಿಷಯದಲ್ಲಿ ನಾನು ಬೇರೆ ಬೇರೆ ಕಡೆ ಬೇರೆ ಬೇರೆ ರೀತಿಯಲ್ಲಿ ಮಾತಾಡುತ್ತಿಲ್ಲ' ಎಂದು ಹೇಳಿದರು. ವಾಜಪೇಯಿಯವರು ಕೊಟ್ಟಕೊನೆಯ ಹಾಗೂ ಕಟ್ಟುನಿಟ್ಟಾದ ಕ್ರಮಗಳನ್ನು ತೆಗೆದುಕೊಳ್ಳುವ ನಿರ್ಧಾರ ಮಾಡಲಿಲ್ಲ. ಅವರು ಯಾವಾಗಲೂ ಹೀಗೆ ಮಾಡುತ್ತಾರೆ ಎಂದು ಕೆಲವರು ಹೇಳಿದರು.</p>
<p>ದಂಗೆಗಳಾಗಿ ಮೂರು ತಿಂಗಳಾದ ಮೇಲೆ ವಾಜಪೇಯಿಯವರು ಮೋದಿಯವರಿಗೆ ಪತ್ರವೊಂದನ್ನು ಬರೆದರು. 'ಸತ್ತವರ ಸಂಬಂಧಿಕರುಗಳಿಗೆ ಪರಿಹಾರ ಧನ ಇಲ್ಲಿಯವರೆಗೂ ಸಿಕ್ಕಿಲ್ಲ ಎಂದು ನನಗೆ ಗೊತ್ತಾಯಿತು. ಶವಗಳ ಪತ್ತೆ ಹಚ್ಚುವಿಕೆ ಹಾಗೂ ಅಪರಿಚಿತರ ಬಗೆಗಿನ ಮಾಹಿತಿ ಸರಿಯಾಗಿ ಗೊತ್ತಾಗದೇ ಇರುವುದು ಇದಕ್ಕೆ ಪ್ರಮುಖ ಕಾರಣ ಎಂದು ಹೇಳಲಾಗುತ್ತಿದೆ. ಈ ರೀತಿ ಏನಾದರೂ ಆಗಿದ್ದರೆ ಕೂಡಲೇ ಡಿಎನ್‍ಎ ಸ್ಯಾಂಪಲ್ಲಿನ ಸಕಾಲಿಕ ಪರೀಕ್ಷೆ ನಡೆಸಿರಿ. ಪರಿಹಾರ ಧನದ ವಿತರಣೆ ನಿಧಾನವಾದರೆ ಅದೊಂದು ಗಂಭೀರ ಸಮಸ್ಯೆಗೆ ಕಾರಣವಾಗುತ್ತದೆ.'</p>
<p>ವಾಜಪೇಯಿಯವರು ಮೋದಿಯವರಿಗೆ ಈ ಕಾಗದ ಏಕೆ ಬರೆದರು....? ನೀವು ಹೇಳಿದಂತೆ ನಾನು ರಾಜಧರ್ಮ ಪಾಲಿಸುತ್ತೇನೆಂದು ಮಾತುಕೊಟ್ಟಿದ್ದ ಮೋದಿಯವರು ಆ ರೀತಿ ಪಾಲಿಸಲಿಲ್ಲ ಎಂದು ವಾಜಪೇಯಿಯವರಿಗೆ ಅನ್ನಿಸಿತೆ....? ಆ ದಿನಗಳಲ್ಲಿ ಗುಜರಾತಿನ ಇನ್ನೂರು ಶಿಬಿರಗಳಲ್ಲಿ ಒಂದೂವರೆ ಲಕ್ಷಕ್ಕಿಂತಲೂ ಹೆಚ್ಚಿನ ದಂಗೆ ಪೀಡಿತರು ವಾಸಿಸುತ್ತಿದ್ದರು. ಈ ಶಿಬಿರಗಳಿಂದ ನಮ್ಮ ಸರ್ಕಾರಕ್ಕೆ ಕೆಟ್ಟ ಹೆಸರು ಬರುತ್ತದೆಂದು ಮೋದಿಯವರ ಸರ್ಕಾರವು ಅವನ್ನು ಮುಚ್ಚಲು ಬಯಸುತ್ತಿತ್ತು.</p>
<p>ಗೋವಾದಲ್ಲಿ ಜೀವನದಾನ ಸಿಕ್ಕ ಕೂಡಲೆ ಮೋದಿಯವರು ಗುಜರಾತಿನಲ್ಲಿ ಬೇಗನೆ ಚುನಾವಣೆ ನಡೆಸಲು ನಿರ್ಧರಿಸಿದರು. ಆದರೆ ಚುನಾವಣಾ ಆಯೋಗವು ಪರಿಸ್ಥಿತಿಯನ್ನು ನೋಡಿ ಚುನಾವಣೆ ನಡೆಸಲು ಸಿದ್ಧವಿರಲಿಲ್ಲ. ಆಗ ಮೋದಿಯವರು, `ಗುಜರಾತ್ ಗೌರವ ಯಾತ್ರೆ' ಕೈಗೊಂಡರು. ಈ ಯಾತ್ರೆಯಾದ್ಯಂತ ಮುಖ್ಯ ಚುನಾವಣಾ ಆಯುಕ್ತರಾದ ಜೇಮ್ಸ್ ಮೈಕೆಲ್ ಲಿಂಗ್ಡೋಹರ ಹೆಸರು ಹೇಳತೊಡಗಿದರು. ಲಿಂಗ್ಡೋಹ್ ಕ್ರೈಸ್ತರಾಗಿರುವುದನ್ನೇ ಅವರು ಹೋದೆಡೆಯಲ್ಲೆಲ್ಲ ಒತ್ತಿ ಒತ್ತಿ ಹೇಳುತ್ತಿದ್ದರು. ದೆಹಲಿಯಲ್ಲಿ ಕೂತಿದ್ದ ವಾಜಪೇಯಿಯವರು ಇದನ್ನೆಲ್ಲ ಸುಮ್ಮನೆ ನೋಡುತ್ತಿದ್ದರು. ಕಾಂಗ್ರೆಸ್ಸಿನ ಬಹುಪಾಲು ನಾಯಕರುಗಳೂ ಕೂಡ ಮುಂದೆ ಬಂದು ದಂಗೆ ಪೀಡಿತರ ಯೋಗ ಕ್ಷೇಮ ವಿಚಾರಿಸಲಿಲ್ಲ. ಅವರಿಗೆ ಸಹಾಯ ಹಸ್ತ ಚಾಚಲಿಲ್ಲ. ಕಾಂಗ್ರೆಸ್ಸಿನ ಉನ್ನತ ಮಟ್ಟದ ನಾಯಕರ ಸಭೆಯಲ್ಲಿ ವಿಧಾನಸಭೆಯ ಚುನಾವಣೆಗಳ ಸಮೀಕ್ಷೆ ನಡೆಸಲಾಯಿತು. ಅದರಲ್ಲಿ ಕಾಂಗ್ರೆಸ್ ಕೇವಲ ಗುಜರಾತಿನ ದಂಗೆಯ ವಿಷಯವನ್ನೇ ಎತ್ತಿ ಹಿಡಿಯುತ್ತದೆ. ಆದರೆ ಗೋಧ್ರಾದಲ್ಲಿ ಬೆಂಕಿಗಾಹುತಿಯಾದವರ ಬಗ್ಗೆ ಎಳ್ಳಷ್ಟೂ ವಿಚಾರಿಸಲಿಲ್ಲ. ಇದರ ಪ್ರಯೋಜನ ಬಿಜೆಪಿಗೆ ಸಿಕ್ಕಿತು. 2007ರ ಚುನಾವಣೆಗಳಲ್ಲಿ ಕಾಂಗ್ರೆಸ್ ಅಧ್ಯಕ್ಷರಾದ ಸೋನಿಯಾಗಾಂಧಿಯವರು ಮೋದಿಯವರನ್ನು ‘ಸಾವಿನ ವ್ಯಾಪಾರಿ’ ಎಂದು ಕರೆದುದು ಬಿಜೆಪಿಗೆ ಚುನಾವಣೆಗಳಲ್ಲಿ ಗೆಲ್ಲಲು ದಾರಿಯಾಯಿತು.</p>
<p>2002ರ ಡಿಸೆಂಬರ್‍ನಲ್ಲಿ ವಿಧಾನ ಸಭೆಯ ಚುನಾವಣೆಗಳಾದವು. ಮೋದಿಯವರಿಗೆ 187ರಲ್ಲಿ 127 ಸೀಟುಗಳು ಬಂದವು. ಬಿಜೆಪಿಗೆ ಶೇ. 49.85 ಓಟುಗಳು ಬಂದಿದ್ದವು. ಕಾಂಗ್ರೆಸ್‍ಗೆ ಶೇ. 39.55 ಓಟುಗಳು ಬಂದವು ಮತ್ತು 51 ಸೀಟುಗಳು ದೊರೆತವು. ಅಹಮದಾಬಾದಿನ ಸರ್ದಾರ್ ಪಟೇಲ್ ಸ್ಟೇಡಿಯಂನಲ್ಲಿ ಮೋದಿಯವರ ಶಪಥ ಗ್ರಹಣ ಸಮಾರಂಭ ನಡೆಯಿತು. ಅದರಲ್ಲಿ ಪ್ರಧಾನಮಂತ್ರಿ ವಾಜಪೇಯಿಯವರು ಭಾಗವಹಿಸಿದ್ದರು. ಆಗ ಮೋದಿಯವರ ವರ್ಚಸ್ಸು ವೃದ್ಧಿಸಿತ್ತು. ಮೋದಿತ್ವ ಹಾಗೂ ಹಿಂದುತ್ವ ಎರಡು ಎಲ್ಲೋ ಒಂದೆಡೆ ಸೇರುತ್ತಿದ್ದವು. ವಾಜಪೇಯಿಯವರೂ ಕೂಡ ಇದನ್ನು ಒಪ್ಪಿಕೊಂಡಿದ್ದರು.</p>
<p>2003ರಲ್ಲಿ ಆದ ವಿಧಾನಸಭಾ ಚುನಾವಣೆಗಳಲ್ಲಿ ಬಿಜೆಪಿಗೆ ರಾಜಸ್ಥಾನ, ಮಧ್ಯಪ್ರದೇಶ ಮತ್ತು ಛತ್ತೀಸ್‍ಗಢಗಳಲ್ಲಿ ಗೆಲುವು ಲಭಿಸಿತ್ತು. ಆಗ ಬಿಜೆಪಿಯು ಗುಜರಾತಿನ ದಂಗೆಗಳನ್ನು ಮರೆತು ಬಿಟ್ಟಿತು. ವಾಜಪೇಯಿಯವರ ಸರ್ಕಾರಕ್ಕೆ ಹೊಸದೊಂದು ಘೋಷಣಾ ವಾಕ್ಯ ದೊರೆಯಿತು. ಅದೇ, ‘ಇಂಡಿಯಾ ಶೈನಿಂಗ್’. ಮುಂದಿನ ಒಂದು ವರ್ಷದವರೆವಿಗೂ ವಾಜಪೇಯಿ ಹಾಗೂ ಮೋದಿಯವರ ಸಂಬಂಧದಲ್ಲಿ ಯಾವುದೇ ಮನಸ್ತಾಪ ಕಾಣಿಸಿಕೊಳ್ಳಲಿಲ್ಲ.</p>
<p>ಇದರ ಮಧ್ಯೆ 2004ನೇ ಏಪ್ರಿಲ್ 12ರಂದು ಬೆಸ್ಟ್ ಬೇಕರಿ ಕೇಸಿನಲ್ಲಿ ಸುಪ್ರೀಂ ಕೋರ್ಟ್, 'ಬೆಸ್ಟ್ ಬೇಕರಿಯಲ್ಲಿ ಎಳೆಯ ಮಕ್ಕಳನ್ನು ಹಾಗೂ ಮಹಿಳೆಯರನ್ನು ಸುಡುವಾಗ ಇವತ್ತಿನ ನೀರೋಗಳು ಬೇರೆಲ್ಲೋ ನೋಡುತ್ತಿದ್ದರು. ಬಹುಶಃ ಅವರು ದಂಗೆಕೋರರನ್ನು ಬಚಾವು ಮಾಡಲು ಚಿಂತಿಸುತ್ತಿದ್ದರೇನೋ....' ಎಂದು ವ್ಯಾಖ್ಯಾನ ಮಾಡಿತು. ಈ ರೀತಿಯ ತೀಕ್ಷ್ಣ ಟೀಕೆಯ ನಂತರವೂ ವಾಜಪೇಯಿ ಮೌನವನ್ನು ಆವಾಹನೆ ಮಾಡಿಕೊಂಡಿದ್ದರು. ಚುನಾವಣೆಯಲ್ಲಿ ಬಿಜೆಪಿಗೆ ಗೆಲುವು ಲಭಿಸುತ್ತದೆ ಎಂದು ಬಿಜೆಪಿಗೆ ಅನ್ನಿಸುತ್ತಿತ್ತು. 2004ರ ಅಕ್ಟೋಬರ್‍ನಲ್ಲಿ ಚುನಾವಣೆಗಳು ನಡೆಯಬೇಕಿದ್ದವು. ಆದರೆ ಬಿಜೆಪಿಯು ಅವಧಿಗೆ ಮುನ್ನವೇ ಚುನಾವಣೆ ನಡೆಸಲು ತೀರ್ಮಾನಿಸಿತು. ವಾಜಪೇಯಿ, ಅವರ ಸರ್ಕಾರ ಮತ್ತು ಪಾರ್ಟಿಯು, 'ಇಂಡಿಯಾ ಶೈನಿಂಗ್'ನ ಭರವಸೆಯಲ್ಲಿ ತಮ್ಮ ನಾವೆಯನ್ನು ದಡ ಮುಟ್ಟಿಸಲು ಬಯಸುತ್ತಿದ್ದಾಗ ಜನತೆಯು ಅವರನ್ನು ತಿರಸ್ಕರಿಸಿತು. ಚುನಾವಣಾ ಫಲಿತಾಂಶಗಳ ನಂತರ ವಾಜಪೇಯಿ, 'ಬಿಜೆಪಿ ಸೋಲಲು ಮುಖ್ಯ ಹೊಣೆಗಾರ ನಾನೇ. ಏಕೆಂದರೆ ನನ್ನ ಹೆಸರಿನ ಮೇಲೆ ಚುನಾವಣೆಯಲ್ಲಿ ಸೆಣಸಿದ್ದೆವು ಮತ್ತು ಪ್ರಾಯಶ್ಚಿತ್ತಕ್ಕಾಗಿ ನಾನು ಸಿದ್ಧನಿದ್ದೇನೆ' ಎಂದು ಹೇಳಿದರು.</p>
<p>ಚುನಾವಣೆಯಲ್ಲಿ ಸೋತನಂತರ ವಿಶ್ರಾಂತಿಗಾಗಿ ವಾಜಪೇಯಿಯವರು ಮನಾಲಿಗೆ ಹೊರಟು ಬಿಟ್ಟರು. ಅಲ್ಲಿ ಅವರು ವಿಶ್ರಾಂತಿ ತೆಗೆದುಕೊಳ್ಳುತ್ತಿರಬಹುದು, ಕವಿತೆಗಳನ್ನು ಬರೆಯುತ್ತಿರಬಹುದು ಎಂದು ಎಲ್ಲರೂ ಅಂದುಕೊಂಡಿದ್ದರು. ಆದರೆ ಅವರು ಮತ್ತೊಂದು ಬಾಂಬು ಸಿಡಿಸಿದರು. ಸಂದರ್ಶನವೊಂದರಲ್ಲಿ, '2004ರ ಲೋಕಸಭಾ ಚುನಾವಣೆಗಳಲ್ಲಿ ಸೋಲಾಗಲು 2002ರ ಗುಜರಾತಿನ ದಂಗೆಗಳೂ ಕಾರಣವಿರಬಹುದು. ನಾನು ವೈಯಕ್ತಿಕವಾಗಿ ಮೋದಿಯವರನ್ನು ಮುಖ್ಯಮಂತ್ರಿ ಸ್ಥಾನದಿಂದ ಇಳಿಸಬೇಕೆಂದಿದ್ದೆ. ಆದರೆ ಸಂಘ ಪರಿವಾರದೊಡನೆ ನಂಟಿದ್ದ ನಾಯಕರುಗಳು ಮೋದಿ ಪರ ವಹಿಸಿದರು' ಎಂದು ಹೇಳಿಕೆ ಕೊಟ್ಟರು.</p>
<p>ಈ ಹೇಳಿಕೆಯಿಂದ ಸಂಘ ಪರಿವಾರದಲ್ಲಿ ಭೂಕಂಪವೇ ಆಗಿ ಹೋಯಿತು. ನಂತರ ವಾಜಪೇಯಿಯವರು 'ಜೂನ್ 22ರಿಂದ ಜೂನ್ 24ರವರೆಗೆ ಮುಂಬಯಿಯಲ್ಲಿ ನಡೆಯಬೇಕಿದ್ದ ಕಾರ್ಯಕಾರಿಣಿಯಲ್ಲಿ ಮೋದಿಯವರ ಬಗ್ಗೆ ತೀರ್ಮಾನ ಕೈಗೊಳ್ಳಲಾಗುವುದು' ಎಂದು ಹೇಳಿದರು. ವಾಜಪೇಯಿಯವರ ಈ ಮಾತಿನಿಂದ ಸಂಘದಲ್ಲಿ ಅಲ್ಲೋಲ ಕಲ್ಲೋಲವಾಯಿತು. ಆಡ್ವಾಣಿಯವರಂತೂ ವಿವಾದದಿಂದ ದೂರ ಉಳಿದರು. ಆದರೆ ಸಂಘದ ಪ್ರಮುಖರಾದ ಕೆ.ಎಸ್. ಸುದರ್ಶನರು ಲೋಕಸಭಾ ಚುನಾವಣೆಯಲ್ಲಿನ ಸೋಲಿನೊಂದಿಗೆ ಗುಜರಾತಿನ ದಂಗೆಗಳನ್ನು ಬೆರೆಸುವುದನ್ನು ಒಪ್ಪಲಿಲ್ಲ. ಗುಜರಾತಿನ ಬಗ್ಗೆ ದೆಹಲಿಯಲ್ಲಿ ಬಿಜೆಪಿಯ ನಾಯಕರುಗಳು ಬೈಠಕ್ ನಡೆಸಿದರು. 'ಮುಂಬೈ ಕಾರ್ಯಕಾರಿಣಿಯಲ್ಲಿ ಮೋದಿ ಹಾಗೂ ಗುಜರಾತಿನ ಬಗ್ಗೆ ಯಾವುದೇ ಚರ್ಚೆಯಾಗುವುದಿಲ್ಲ. ಈಗ ಆ ಚಾಪ್ಟರ್‍ಗಳೆಲ್ಲ ಮುಗಿದು ಹೋಗಿವೆ' ಎಂದು ಬೈಠಕ್ ನಂತರ ವೆಂಕಯ್ಯನಾಯ್ಡು ಹೇಳಿದರು.</p>
<p>ಮಾರನೇ ದಿನ ವಾಜಪೇಯಿಯವರು ವೆಂಕಯ್ಯನಾಯ್ಡುರವರನ್ನು ಕರೆದು ನಿಮ್ಮ ಹೇಳಿಕೆ ತಪ್ಪು ಎಂದು ಹೇಳುತ್ತಾ ಗುಜರಾತಿನ ಬಗ್ಗೆ ಮುಂಬಯಿಯಲ್ಲಿ ಚರ್ಚೆಯಾಗುವುದು ಮತ್ತು ತೆರೆದ ಮನಸ್ಸಿನಿಂದ ಚರ್ಚೆಯಾಗುವುದು ಎಂದು ಹೇಳಿದರು. ಅದಕ್ಕೆ ವೆಂಕಯ್ಯನಾಯ್ಡುರವರು, 'ನಾವು ಗೆದ್ದಾಗಲೂ ಚರ್ಚೆ ಮಾಡುತ್ತೇವೆ. ಸೋತಾಗಲೂ ಚರ್ಚೆ ಮಾಡುತ್ತೇವೆ. ಚರ್ಚೆಗೆ ಹೆದರುವವರಲ್ಲ ನಾವು' ಎಂದು ಹೇಳಿದರು.</p>
<p>ವಿವಾದ ಜಾಸ್ತಿಯಾಗುತ್ತಾ ಇತ್ತು. ವಾಜಪೇಯಿಯವರ ಪ್ರತಿಷ್ಠೆಯೂ ಉಳಿಯಬೇಕು ಹಾಗೂ ಮೋದಿಯವರ ಗೌರವ ಕೂಡ ಉಳಿಯಬೇಕು ಎಂಬುದು ಪಾರ್ಟಿಯ ಪ್ರಯತ್ನವಾಗಿತ್ತು.</p>
<p>ರಾಜಕಾರಣ ಎಷ್ಟೊಂದು ಆಕರ್ಷಕವಾಗಿರುತ್ತದೆ! ವಾಜಪೇಯಿಯವರ ಹೇಳಿಕೆಯೊಂದರಿಂದ ಕೆಳಗಿಳಿಯುತ್ತಿದ್ದ ಮೋದಿಯವರು ಅದೇ ವಾಜಪೇಯಿಯವರ ಮತ್ತೊಂದು ಹೇಳಿಕೆಯಿಂದ ಬಚಾವಾದರು.</p>
<p>ಮನಾಲಿಯಲ್ಲಿ ವಾಜಪೇಯಿಯವರು ಕವಿತೆಯೊಂದನ್ನು ವಾಚಿಸಿದರು,</p>
<p class="text-center">ಎತ್ತರೆತ್ತರದ ಬೆಟ್ಟಗಳಲ್ಲಿ<br /> ಮರಗಳಿರುವುದಿಲ್ಲ<br /> ಹುಲ್ಲಿರುವುದಿಲ್ಲ<br /> ಗಿಡ ಗಂಟೆಗಳು ಬೆಳೆಯುವುದಿಲ್ಲ<br /> ಕೇವಲ ಹಿಮ ಮಡುಗಟ್ಟಿರುತ್ತದೆ<br /> ಕೇವಲ ಹಿಮ ಮಡುಗಟ್ಟಿರುತ್ತದೆ</p>
<p>ತಮ್ಮ ಕವಿತೆಯನ್ನು ಮುಂದೆ ಮರೆತುಹೋದವರಂತೆ ಸ್ವಲ್ಪ ನಿಲ್ಲಿಸಿ ಮಾತಾಡಿದರು, 'ಈಗ ಕೇವಲ ಹಿಮವೇ ಮಡುಗಟ್ಟಿದ್ದರೆ ಏನು ಮಾಡುವುದು?'</p>
<p>ಆರು ದಿನಗಳ ನಂತರ ವಾಜಪೇಯಿಯವರು ಮನಾಲಿಯಿಂದ ದೆಹಲಿಗೆ ವಾಪಸ್ಸಾದರು. ಅವರ ಧ್ವನಿಯೆಲ್ಲ ತಣ್ಣಗಾಗಿತ್ತು. 'ಗುಜರಾತಿನಲ್ಲಿ ಮೊದಲು ಎಷ್ಟು ಸೀಟು ಗೆಲ್ಲುತ್ತಿದ್ದೆವೋ ಅದಕ್ಕಿಂತಲೂ ಹೆಚ್ಚು ನಾವು ಗೆದ್ದಿದ್ದೇವೆ. ಗೆಲುವಿನ ಬಗ್ಗೆ ನಾವು ಮಾತಾಡುವಾಗ ನಮ್ಮ ಗಮನವೆಲ್ಲ ರಾಜಸ್ಥಾನ ಮತ್ತು ಮಧ್ಯಪ್ರದೇಶಗಳೆಡೆ ಇರುತ್ತದೆ. ಅಲ್ಲಿ ನಾವು 25ರಲ್ಲಿ 23 ಸೀಟು ಗೆದ್ದಿದ್ದೇವೆ. ಗುಜರಾತಿನ ಫಲಿತಾಂಶ ಚೆನ್ನಾಗಿದೆ. ಆದರೆ ಇನ್ನೂ ಚೆನ್ನಾಗಿ ಗೆಲ್ಲಬಹುದಿತ್ತು...' ಮೋದಿ ಬಗ್ಗೆ ಕೇಳಿದಾಗ, 'ಮೋದಿಯವರನ್ನು ಕೆಳಗಿಳಿಸುವ ವಿಷಯ ಹಳೆಯದಾಗಿ ಬಿಟ್ಟಿದೆ. ಅದು ಮುಗಿದ ಅಧ್ಯಾಯ' ಎಂದರು.</p>
<p>ಜೂನ್ 23ಕ್ಕೆ ಮುಂಬಯಿಯಲ್ಲಿ ಬಿಜೆಪಿಯ ಕಾರ್ಯಕಾರಿಣಿ ಬೈಠಕ್ ನಡೆಯಿತು. ಆದರೆ ಅಷ್ಟು ಹೊತ್ತಿಗೆ ಮೋದಿ ಕುರಿತ ಸಸ್ಪೆನ್ಸ್ ಕೊನೆಗೊಂಡಿತ್ತು. ವಾಜಪೇಯಿಯವರನ್ನು ಬದಿಗೆ ಸರಿಸಲಾಗಿತ್ತು. ಬೈಠಕ್‍ನಲ್ಲಿ ಅಧ್ಯಕ್ಷರಾದ ವೆಂಕಯ್ಯನಾಯ್ಡುರವರು, `ಬಿಜೆಪಿಯು ವ್ಯಕ್ತಿ ಆಧಾರಿತ ಪಾರ್ಟಿಯಲ್ಲ' ಎಂದು ಮೂರು ಬಾರಿ ಹೇಳಿದರು. ವಾಜಪೇಯಿಯವರನ್ನೆ ಗುರಿಯಾಗಿಟ್ಟುಕೊಂಡು ಅವರು ಮಾತಾಡುತ್ತಿದ್ದಾರೆ ಎಂದು ಸ್ಪಷ್ಟವಾಗಿ ಅರ್ಥವಾಗುತ್ತಿತ್ತು. ಅಂದರೆ ‘ವಾಜಪೇಯಿ ಯುಗ’ದ ಅಂತ್ಯವಾಗಿತ್ತು.</p>
<p>ಮತ್ತೊಮ್ಮೆ ಗೋವಾದಲ್ಲಿ 2013ರಲ್ಲಿ ಬಿಜೆಪಿಯ ಕಾರ್ಯಕಾರಿಣಿ ಸಭೆ ನಡೆಯಿತು. ಅಲ್ಲಿ ಮೋದಿಯವರನ್ನು ಬಿಜೆಪಿ ಕ್ಯಾಂಪೇನ್ ಕಮಿಟಿಯ ಮುಖ್ಯಸ್ಥರನ್ನಾಗಿ ಮಾಡಲಾಯಿತು. ಆಗ ಮೋದಿ ದೆಹಲಿಗೆ ಬಂದವರೇ ವಾಜಪೇಯಿಯವರ ಆಶೀರ್ವಾದ ಪಡೆಯಲು ಹೋದರು. 2014ರ ಮೇನಲ್ಲಿ ಪ್ರಧಾನಮಂತ್ರಿಯಾದ ಮೇಲೂ ಅಷ್ಟೆ ಮೊದಲು ವಾಜಪೇಯಿಯವರನ್ನು ನೆನಪಿಸಿಕೊಂಡಿದ್ದರು. ವಾಜಪೇಯಿಯವರ ಜನ್ಮದಿನಕ್ಕಿಂತ ಮುಂಚೆ ಮೋದಿ ಸರ್ಕಾರವು ವಾಜಪೇಯಿಯವರಿಗೆ ದೇಶದ ಅತ್ಯುನ್ನತ ಗೌರವವಾದ ಭಾರತರತ್ನವನ್ನು ನೀಡುವ ಘೋಷಣೆ ಮಾಡಿತು. ಅವರ ಜನ್ಮದಿನವನ್ನು 'ಗುಡ್ ಗವರ್ರ್‍ನೆನ್ಸ್ ಡೇ' ಎಂದು ಆಚರಿಸುವ ತೀರ್ಮಾನ ಕೈಗೊಂಡಿತು. ತಮ್ಮ ಮೊದಲ ಪೂರ್ಣ ಬಜೆಟ್‍ನಲ್ಲಿ ಮೋದಿಯವರು ವಾಜಪೇಯಿಯವರ ಹೆಸರಿನಲ್ಲಿ ಅನೇಕ ಯೋಜನೆಗಳನ್ನು ಪ್ರಾರಂಭಿಸುವ ಘೋಷಣೆ ಮಾಡಿದರು.</p>
<p>ಬಿಜೆಪಿಯ ಉನ್ನತ ನಾಯಕರೊಬ್ಬರು ನನಗೆ ಹೇಳಿದರು, 'ಮೋದಿಯವರ ಆಡಳಿತದಲ್ಲಿ ಬಿಜೆಪಿಯು ವ್ಯಕ್ತಿ ಆಧಾರಿತವಲ್ಲ ಎಂದು ಹೇಳಲಾಗುವುದಿಲ್ಲ'. ಮೋದಿ ಹಾಗೂ ವಾಜಪೇಯಿಯವರ ನಂಟಿನ ಬಗ್ಗೆ ಕವಿಗಳಾದ ಶಿವಮಂಗಲ ಸಿಂಹರ ಈ ಕವಿತೆಗಿಂತ ಹೆಚ್ಚು ಹೇಳಲಾಗುವುದಿಲ್ಲ. ಈ ಕವಿತೆ ವಾಜಪೇಯಿಯವರಿಗೂ ಕೂಡ ತುಂಬಾ ಪ್ರಿಯವಾಗಿದೆ.</p>
<p class="text-center">ಸೋಲಲ್ಲಾಗಲೀ<br /> ಗೆಲುವಿನಲ್ಲಾಗಲೀ<br /> ಕಿಂಚಿತ್ತೂ ಹೆದರೆನು ನಾನು<br /> ಕರ್ತವ್ಯ ಪಥದಲ್ಲಿ ಏನೇ ಸಿಗಲಿ<br /> ಇದೂ ಸರಿಯೇ<br /> ಅದೂ ಸರಿಯೇ!</p> 
</section>
<section class="level1 numbered" epub:type="chapter" role="doc-chapter" id="id-013">
		<h1 class="level1-title" epub:type="title"><span class="num">ಅಧ್ಯಾಯ 13</span> ಇದೂ ಸರಿಯೆ, ಅದೂ ಸರಿಯೆ</h1>
<p class="text-center">ತುಂಬಾ ಕಷ್ಟ ಮನದ ಸಿಕ್ಕು ಬಿಡಿಸುವುದು<br /> ಕೊಳೆಯಾದ ಜೀವನವನು ಘಟ್ಟಗಳಲಿ ತೊಳೆಯಲಾಗದು<br /> ಹೇಗೆಂದರೆ ಹಾಗಲ್ಲ<br /> ಹೇಗಿದೆಯೋ ಹಾಗಿರುವುದೇ ಸರಿ<br /> ಕಬೀರರ ಚಾದರ ಸಿಗಬೇಕಾದರೆ<br /> ತುಂಬಾ ಅದೃಷ್ಟವಿರಬೇಕು</p>
<p>ಹಿಂದಿ ಸಿನಿಮಾಗಳ ಎವರ್‍ಗ್ರೀನ್ ಹೀರೋ ದೇವಾನಂದ್ ವಾಜಪೇಯಿಯವರಿಗೂ ಕೂಡ ತುಂಬಾ ಮೆಚ್ಚಿನ ಹೀರೋ ಆಗಿದ್ದರು. ವಾಜಪೇಯಿಯವರು ಲಾಹೋರಿಗೆ ಬಸ್ಸಿನಲ್ಲಿ ಹೋಗಿದ್ದಾಗ ಆ ಬಸ್ಸಿನಲ್ಲಿ ದೇವಾನಂದ್ ಕೂಡ ಇದ್ದರು. ದೇವಾನಂದರು ಹಿಂದೂಸ್ತಾನದ ಸಿನಿಮಾಗಳ ಎವರ್‍ಗ್ರೀನ್ ಹೀರೋ ಆದರೆ ವಾಜಪೇಯಿಯವರು ಭಾರತದ ರಾಜಕಾರಣದ ಎವರ್‍ಗ್ರೀನ್ ಹೀರೋ ಎಂದು ನಿಸ್ಸಂಶಯವಾಗಿ ಒಪ್ಪಬಹುದು. ದೇವಾನಂದರ ಸೂಪರ್ ಹಿಟ್ ಫಿಲಂ ‘ಹಮ್ ದೋನೋ’ ದಲ್ಲಿನ ಆ ಸೂಪರ್‍ಹಿಟ್ ಹಾಡಿನಂತೆ ವಾಜಪೇಯಿಯವರು ಕೂಡ ಬದುಕು ಸಾಗಿಸುತ್ತಾ ಬಂದರು. ಕೆಡುಕುಗಳ ಶೋಕ ಆಚರಣೆ ಮಾಡುವುದು ವ್ಯರ್ಥ ಎಂದು ಅವರು ನಂಬಿದ್ದರು. ಆದ್ದರಿಂದ ಅವರು ಕೆಡುಕುಗಳ ಉತ್ಸವವನ್ನು ಆಚರಿಸುತ್ತಿದ್ದರು.</p>
<p>ತಮ್ಮ ಜೀವನವನ್ನು ವಾಜಪೇಯಿಯವರು ಹೀಗೇ ಬದುಕುತ್ತಾ ಬಂದರು. ಅವರು ಏಳು ಬೀಳುಗಳ ಲೆಕ್ಕವೇ ಇಡಲಿಲ್ಲ. ಸೋತಾಗ ಆಯಾಸಗೊಂಡು ನಿರಾಶರಾಗಿ ಕೂಡಲಿಲ್ಲ. ಗೆದ್ದಾಗ ಬೀಗಲೂ ಇಲ್ಲ. 1984ರ ಚುನಾವಣೆಗಳಲ್ಲಿ ಬಿಜೆಪಿಯು ಸೋತು ಕೇವಲ ಎರಡೇ ಎರಡು ಸೀಟು ಸಿಕ್ಕಾಗಲೂ ವಾಜಪೇಯಿಯರ ಮುಖದಲ್ಲಿ ಅದೇ ಬಾಲ ಸಹಜ ಮುಗುಳ್ನಗೆ ಇತ್ತು. 1996ರಲ್ಲಿ ಪ್ರಧಾನಮಂತ್ರಿ ಆಗುವ ಅಸಾಧ್ಯವಾದ ಗುರಿ ತಲುಪಿದಾಗಲೂ ಅಷ್ಟೇ ಮತ್ತು 2004ವರೆಗೆ ದೇಶದ ಅತ್ಯಂತ ಜನಪ್ರಿಯ ಪ್ರಧಾನಮಂತ್ರಿ ಅನ್ನಿಸಿಕೊಂಡು ಸೋತಾಗಲೂ ಅಷ್ಟೇ.</p>
<p>ಅನೇಕ ವರ್ಷಗಳಿಂದ ವಾಜಪೇಯಿಯವರ ಮಿತ್ರರೂ ಹಾಗೂ ಅವರ ಪ್ರಶಂಸಕರೂ ಆಗಿರುವ ಪತ್ರಕರ್ತ ಜೊತೆಗೆ ಸಂಪಾದಕರಾದ ದೀನಾನಾಥ ಮಿಶ್ರರು ವಾಜಪೇಯಿಯವರ ‘ಕೈದಿ ಕವಿರಾಯ್ ಕೀ ಕುಂಡಲಿಯಾಂ’ ಸಂಕಲನವನ್ನು ಸಂಪಾದಿಸಿದರು. ವಾಜಪೇಯಿಯವರಿಗೆ ಸಂಬಂಧಿಸಿದ ಅನೇಕ ವಿಷಯಗಳನ್ನು ಮಿಶ್ರರು ನನಗೆ ಹೇಳಿದ್ದರು. ವಾಜಪೇಯಿಯವರ ಬಗ್ಗೆ ಅವರು ಮಾತಾಡಿದಾಗಲೆಲ್ಲ ಅವರಿಗೆ ಸಂಬಂಧಿಸಿದ ಘಟನೆಗಳನ್ನು ಹೇಳುತ್ತ ತುಂಬಾ ಅಭಿಮಾನ ಪಡುತ್ತಿದ್ದರು. ಅವರ ಹೃದಯ ಅರಳಿದಂತಾಗುತ್ತಿತ್ತು. ಅವರ ಮುಖದಲ್ಲಿ ಸಂತೋಷ ಮತ್ತು ಮುಗುಳ್ನಗೆ ಚಿಮ್ಮುತ್ತಿತ್ತು. ಈ ಸಂಕಲನದಲ್ಲಿ ವಾಜಪೇಯಿಯವರ ಬಗ್ಗೆ ಹೇಳುತ್ತಾ ಮಿಶ್ರರು ಹೀಗೆ ಬರೆದಿದ್ದಾರೆ, `ನಾನೀಗ ಹೇಳುತ್ತಿರುವುದು ಲೆಕ್ಕಾಚಾರದ ದೃಷ್ಟಿಯಲ್ಲಿ ಸರಿಯಿಲ್ಲದಿರಬಹುದು. ಆದರೆ ನಿಜಾಂಶ ಸ್ವಲ್ಪ  ಹೀಗಿದೆ. ಏನೆಂದರೆ ವಾಜಪೇಯಿ ಅರ್ಧ ರಾಜಕಾರಣಿ, ಅರ್ಧ ಕವಿ. ಮತ್ತು ಇನ್ನರ್ಧ ಸರ್ವಮಾನ್ಯ ವ್ಯಕ್ತಿಯಾಗಿದ್ದಾರೆ. ನ್ಯಾಯವಾಗಿ ಮೂರು ಅಂಶಗಳು ಒಂದಾಗಬೇಕಿತ್ತು. ವಾಜಪೇಯಿಯವರ ವಿಚಾರದಲ್ಲಿ ಇವೆಲ್ಲ ಸೇರಿದರೂ ಅರ್ಧವೇ ಕಾಣುತ್ತದೆ. ಈ ಅರೆಬರೆಯೇ ಅವರ ಜೀವನದ ಸತ್ಯವಾಗಿದೆ. ಅದೇ ಒಂದು ಬಂಡವಾಳವಾಗಿದೆ. ಅವರ ಅರೆಬರೆಯೆದುರು ಅವರ ಪೂರ್ಣತ್ವವೂ ಕುಬ್ಜವಾಗಿ ಕಾಣುತ್ತದೆ ಎನ್ನುವುದು ಬೇರೆ ಮಾತು. ಆದರೆ ಅವರ ಅರ್ಧತನದ ಅನುಭವವು ಅಪೂರ್ಣತೆಯ ಗೊಂದಲವನ್ನು ಕಾಯ್ದುಕೊಳ್ಳುತ್ತದೆ. ಅವರು ತಮ್ಮ ಅಪೂರ್ಣತೆಯ ಬಹಳ ವಿನಮ್ರ ತೋರ್ಪಡಿಕೆಯ ಯಾವುದೇ ಸಂದರ್ಭವನ್ನು ಬಹುಶಃ ಎಂದೂ ಕೈಯಿಂದ ಜಾರಿಹೋಗಲು ಬಿಟ್ಟಿಲ್ಲ. ಇದು ವಿನಯವಷ್ಟೇ ಅಲ್ಲ ಅಭಿವ್ಯಕ್ತಿಯ ಪ್ರಾಮಾಣಿಕತೆಯೂ ಆಗಿದೆ. ರಾಜಕೀಯ ಚದುರಂಗದ ಪಟ ಬಿಚ್ಚಿ ಮನುಷ್ಯನು ನಿರಪೇಕ್ಷಿತನಾಗಿ ದಾಳ ಹಾಕುವಂತಹ ಈ ರಾಜಕಾರಣದ ಯುಗದಲ್ಲಿ ವಾಜಪೇಯಿಯವರು ಅಪೂರ್ಣರಾಗೇ ಉಳಿಯುವುದು ಅವರಿಗೆ ಶ್ರೇಯಸ್ಕರವಾಗಿದೆ.'</p>
<p>ವಾಜಪೇಯಿಯವರನ್ನು ತಿಳಿಯಬೇಕಾದರೆ ಅವರನ್ನು ಓದಲೇಬೇಕಾಗಿದೆ. 1963ರ ಡಿಸೆಂಬರ್‍ನಲ್ಲಿ ‘ನವನೀತ’ ಪತ್ರಿಕೆಯ ಅಂಕಣದಲ್ಲಿ ವಾಜಪೇಯಿಯವರ ಲೇಖನವೊಂದು ಪ್ರಕಟವಾಗಿತ್ತು. `ರಾಜಕಾರಣದ ಇಳಿಜಾರು ಹಾದಿಯಲ್ಲಿ' ಎಂಬ ಆ ಲೇಖನದಲ್ಲಿ ಅವರು ಬರೆಯುತ್ತಾರೆ, `ನಾನು ಮಾಡಿದ ಅತೀದೊಡ್ಡ ತಪ್ಪೆಂದರೆ ರಾಜಕೀಯಕ್ಕೆ ಬಂದಿದ್ದು. ಏನಾದರೂ ಓದಿಕೊಂಡು ಪಾಠ ಮಾಡಬೇಕೆಂಬ ಆಸೆಯಿತ್ತು. ಗತ ಸಮಯದಿಂದ ಏನಾದರೂ ಕಲಿತು ಭವಿಷ್ಯಕ್ಕೆ ಏನಾದರೂ ಕೊಡುಗೆ ಕೊಡಬೇಕೆಂದುಕೊಂಡಿದ್ದೆ. ಆದರೆ ರಾಜಕೀಯದ ಇಳಿಜಾರು ಹಾದಿಯಲ್ಲಿ ಗಳಿಸುವುದು ದೂರವೇ ಉಳಿಯಿತು. ಗಂಟಿನ ಸಂಪತ್ತೆಲ್ಲ ಕಳೆದುಕೊಂಡೆ. ಮನಸ್ಸಿನಲ್ಲಿ ಶಾಂತಿ ಸತ್ತು ಹೋಯಿತು. ವಿಚಿತ್ರವಾದೊಂದು ಟೊಳ್ಳುತನ ಜೀವನದಲ್ಲಿ ತುಂಬಿಕೊಂಡಿತು. ಮಮತೆ ಮತ್ತು ಕರುಣೆಯ ಮಾನವೀಯ ಮೌಲ್ಯಗಳು ಮುಖವನ್ನು ಕದಿಯತೊಡಗಿವೆ. ಕ್ಷಣಿಕವೇ ಶಾಶ್ವತವಾಗಿ ರೂಪುಗೊಳ್ಳುತಿದೆ. ಜಡತೆಯನ್ನೇ ಶಾಶ್ವತವೆಂದು ತಿಳಿದು ನಡೆಯುವ ಪ್ರವೃತ್ತಿ ಬೆಳೆಯುತ್ತಿದೆ.'</p>
<p>'ಇವತ್ತಿನ ರಾಜಕಾರಣವು ವಿವೇಕವನ್ನಲ್ಲ, ವಾಕ್‍ಚಾತುರ್ಯವನ್ನು ಬೇಡುತ್ತಿದೆ. ಸಂಯಮವನ್ನಲ್ಲ ಅಸಹಿಷ್ಣುತೆಗೆ ಪ್ರೋತ್ಸಾಹ ನೀಡುತ್ತಿದೆ. ಗಳಿಸುವಿಕೆಯ ಹಿಂದೆ ಅಲ್ಲ ಲೂಟಿಯ ಹಿಂದೆ ಹುಚ್ಚರಂತೆ ಅಲೆದಿದ್ದಾರೆ. ಮತಭೇದವನ್ನು ಗೌರವಿಸುವುದಿರಲಿ ಅದನ್ನು ಸಹಿಸುವ ಪ್ರವೃತ್ತಿ ಕೂಡ ನಶಿಸಿಹೋಗುತ್ತಿದೆ. ಎಲ್ಲರೂ ತಮ್ಮ ತಮ್ಮ ಬೇಳೆ ಬೇಯಿಸಿಕೊಳ್ಳಲು ಓಡಾಡುತ್ತಿದ್ದಾರೆ. ಉತ್ತರಾಧಿಕಾರದ ಪಗಡೆಯಾಟದಲ್ಲಿ ಕಾಯಿಗಳನ್ನು ಜರುಗಿಸುವ ಚಿಂತೆಯಲ್ಲಿ ಮಗ್ನರಾಗಿದ್ದಾರೆ. ಇಷ್ಟೆಲ್ಲ ಆಗುತ್ತಿದ್ದರೂ ರಾಜಕಾರಣವನ್ನು ಬಿಡುತ್ತಿಲ್ಲ. ಚಟದಂತೆ ಅಂಟಿಕೊಂಡು ಬಿಟ್ಟಿದೆ. ಹಾವು ಸೊಂಡಿಲಿಗಳ ಗತಿಯಾಗಿದೆ. ಇತ್ತ ನುಂಗಲೂ ಆಗದು. ಅತ್ತ ಉಗುಳಲೂ ಆಗದು.'</p>
<p>ವಾಜಪೇಯಿಯವರು ಅನೇಕ ಬಾರಿ ರಾಜಕಾರಣವನ್ನು ಬಿಟ್ಟು ಬಿಡುವ ಪ್ರಯತ್ನ ಮಾಡಿದ್ದರೇನೋ ಸರಿ, ಅನೇಕ ಬಾರಿ ರಾಜೀನಾಮೆ ಕೊಡುವ ಮನಸ್ಸೂ ಮಾಡಿದರು. ಆದರೆ ರಾಜಕಾರಣವು ಅವರನ್ನು ಬಿಡಲಿಲ್ಲ. ಅನೇಕ ಸಲ ಅವರು ರಾಜಕಾರಣಕ್ಕೆ ಬಲಿಯೂ ಆದರು. ಅವರು ಸಂಪೂರ್ಣ ವ್ಯಕ್ತಿವಾದಿಯೂ ಅಲ್ಲ, ಸಂಪೂರ್ಣ ಸಮಾಜವಾದಿಯೂ ಅಲ್ಲ. ಸರಿಯಾಗಿ ಹೇಳಬೇಕೆಂದರೆ ಅವರು ವ್ಯಕ್ತಿವಾದಿ ಹಾಗೂ ಸಮಾಜವಾದಿ ಎರಡೂ ಆಗಿದ್ದಾರೆ. ವಾಜಪೇಯಿಯವರೊಳಗಿನ ಕವಿಯು ಹಿಂದೆಯೇ ಸರಿದು ಹೋದದ್ದಂತೂ ಸತ್ಯವಾಗಿದೆ. ರಾಜಕಾರಣಿಯು ಮುಂದೆ ಮುಂದೆ ಹೋಗಿಬಿಟ್ಟ. ಹಿರಿಯ ಪತ್ರಕರ್ತರಾದ ನೀನಾ ವ್ಯಾಸರು ಹೇಳುತ್ತಾರೆ, 'ವಾಜಪೇಯಿಯವರ ರಾಜಕೀಯ ಜೀವನದಲ್ಲಿ ಅನೇಕ ಬಾರಿ ಏಳು - ಬೀಳುಗಳು ಆದವು. ರಾಜಕೀಯ ನನಗಲ್ಲ ಎಂಬಂತಹ ಅನೇಕ ಸನ್ನಿವೇಶಗಳು ಒದಗಿ ಬಂದವು.' ಬಾಬರಿ ಮಸೀದಿ ಬಿದ್ದನಂತರ ದೆಹಲಿಯಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿಯ ಬೈಠಕ್ ಇತ್ತು. ಈ ಬೈಠಕ್‍ನಲ್ಲಿ ವಾಜಪೇಯಿಯವರ ಭಾಷಣದ ನಂತರ ಅನೇಕಸಾರಿ ಅವರ ವಿರುದ್ಧ ಕೂಗುಗಳೆದ್ದವು. ಸಭೆಯಿಂದ ಈಚೆ ಬಂದಾಗ 'ತಾವು ಇಂಥ ಸಂದರ್ಭಗಳಲ್ಲಿ ಬಿಜೆಪಿಯನ್ನೇಕೆ ತ್ಯಜಿಸುವುದಿಲ್ಲ....?' ಎಂದು ಮಹಿಳಾ ಪತ್ರಕರ್ತೆಯೊಬ್ಬರು ಕೇಳಿದರು. ತಮ್ಮ ಚಿರಪರಿಚಿತ ಕಾವ್ಯಮಯ ಶೈಲಿಯಲ್ಲಿ ವಾಜಪೇಯಿಯವರು, 'ಜಾಯೆ ತೋ.. ಜಾಯೆ ಕಹಾಂ..?' ಎಂದು ಗುನುಗುತ್ತಾ ಹೊರಟುಹೋದರು.</p>
<p>ಭಾರತೀಯ ಜನತಾ ಪಾರ್ಟಿಯ ಹಿರಿಯ ನಾಯಕರೂ ಮತ್ತು ರಾಜ್ಯಪಾಲರೂ ಆಗಿದ್ದ ವಿದ್ವಾನ್ ಪ್ರೋಫೆಸರ್ ವಿಷ್ಣುಕಾಂತ ಶಾಸ್ತ್ರಿಯವರ ಬಳಿ ವಾಜಪೇಯಿಯವರ ಬಗ್ಗೆ ಅನೇಕ ಸಾರಿ ಚರ್ಚಿಸಿದ್ದೆ. 'ವಾಜಪೇಯಿಯವರು ಒಬ್ಬ ವಿಚಾರವಂತ ಲೇಖಕರು. ಒಬ್ಬ ಸಂವೇದನಾಶೀಲ ಕವಿ. ಮತ್ತು ಸೋಲರಿಯದ ವಾಗ್ಮಿ, ಇವೆಲ್ಲಕ್ಕಿಂತ ಹೆಚ್ಚಾಗಿ ಒಬ್ಬ ಉತ್ತಮ ಮನುಷ್ಯರಾಗಿದ್ದಾರೆ. ಮನುಷ್ಯತ್ವದ ಥರ್ಮಾಮೀಟರ್‍ನಲ್ಲಿ ಅತ್ಯಂತ ವಿಸ್ತಾರದ ಡಿಗ್ರಿವರೆಗೆ ಅವರ ಹೃದಯದ ಮಟ್ಟ ತಲುಪುತ್ತದೆ. ಅವರು ಮೂಲತಃ ಕವಿಯಾಗಿದ್ದಾರೆ. ಆಮೇಲೆ ರಾಜಕಾರಣಿ. ನನ್ನ ಲೆಕ್ಕದಲ್ಲಿ ಅವರು ಸಂಪೂರ್ಣ ಕವಿಯಾಗಿದ್ದಾರೆ. ಅವರ ರಾಜಕಾರಣಿತನ ಅರ್ಧದಷ್ಟಿರಬಹದು. ಏಕೆಂದರೆ ಅವರ ಆಚಾರ ವಿಚಾರ, ಮಾತುಕತೆ ಇತರೆ ವ್ಯವಹಾರಗಳು ಎಲ್ಲವೂ ಒಬ್ಬ ಕವಿಯಂತಿವೆ. ರಾಜಕಾರಣಿಯಂತಿಲ್ಲ. ಅವರು ಕಾವ್ಯ ವ್ಯಕ್ತಿತ್ವದ ಛಂದಸ್ಸಾಗಿದ್ದಾರೆ. ಕೆಲವೊಮ್ಮೆ ಘನಾಕ್ಷರಿಯ ಲಯ ಪ್ರಧಾನವಾದ ರೂಪ ಧರಿಸಿದರೆ, ಕೆಲವೊಮ್ಮೆ ಸವೈಯಾ ಛಂದಸ್ಸಿನ ರೂಪ ಧರಿಸಿರುತ್ತಾರೆ. ತಮ್ಮ ಸ್ವಚ್ಛ ಹಾಗೂ ನಿಷ್ಠೆಯೇ ಪ್ರಧಾನವಾದ ವಿಚಾರಧಾರೆಯಿಂದ ಅವರು ಉಪಮೇಯದಿಂದ ಉಪಮಾನವಾಗಿ ಹೋಗಿದ್ದಾರೆ.</p>
<p>ಬಟೇಶ್ವರ, ಈ ಊರು ಪುರಾಣಗಳಲ್ಲಿ ಭಗವಾನ್ ಶ್ರೀಕೃಷ್ಣನ ಪಿತಾಮಹ ಶೂರಸೇನನ ರಾಜಧಾನಿಯಾಗಿತ್ತು. ಎಷ್ಟೊಂದು ಶಾಂತವಾಗಿ ಮತ್ತು ನಿಶ್ಚಲ ಭಾವದಿಂದ ಹರಿಯುತ್ತಿರುವ ಯಮುನೆಯ ಧಾರೆ..!</p>
<p>ತ್ರೇತಾಯುಗದಲ್ಲಿ ಶತೃಘ್ನನು ಈ ನಗರವನ್ನು ನಿರ್ಮಿಸಿದ್ದನು. ಮತ್ತೆ ದ್ವಾಪರದಲ್ಲಿ ಶೂರಸೇನನು ಇಲ್ಲಿನ ರಾಜನಾಗಿದ್ದನು. ದ್ವಾಪರದಲ್ಲಿ ಕಂಸನ ವಧೆ ಮಾಡಿದ ನಂತರ ಕೃಷ್ಣ ಮತ್ತು ಬಲರಾಮರು ಇಲ್ಲಿಗೇ ಬಂದಿದ್ದರು. ಇದನ್ನು ತಿಳಿದ ಕಂಸನ ಮಾವನಾದ ಜರಾಸಂಧನು ಆರು ಬಾರಿ ಶೂರಸೇನನ ನಗರದ ಮೇಲೆ ಆಕ್ರಮಣ ಮಾಡಿದನು. ಇಲ್ಲಿನ ಒಂದು ಕೂದಲನ್ನು ಅವನು ಅಲ್ಲಾಡಿಸಲಾಗಲಿಲ್ಲ. ಬಟೇಶ್ವರವನ್ನು ‘ಬೃಜದ ಕಾಶಿ’ ಎಂದು ಕರೆಯಲಾಗುತ್ತದೆ. ಬಟೇಶ್ವರದ ದರ್ಶನ ಮಾಡಿದರೆ ಎಲ್ಲ ಪಾಪಗಳೂ ನಾಶವಾಗುತ್ತವೆ ಎಂದು ಅಲ್ಲಿ ಭಗವಾನ್ ವಿಷ್ಣು ಹೇಳಿದ್ದನು.</p>
<p>ಇದೇ ಬಟೇಶ್ವರದಲ್ಲಿ ಸನಾತನ ವೈದಿಕ ಕಾನ್ಯಕುಬ್ಜ ಬ್ರಾಹ್ಮಣ ಕುಟುಂಬ ವಾಸಿಸುತ್ತಿತ್ತು. ವಾಜಪೇಯಿಯವರ ತಾತ ಪಂಡಿತ ಶ್ಯಾಮಲಾಲ್ ವಾಜಪೇಯಿ ಬಟೇಶ್ವರದಲ್ಲೇ ಇದ್ದರು. ಅವರು ಸಂಸ್ಕೃತದ ವಿದ್ವಾಂಸರಾಗಿದ್ದರು. ಆದರೆ ಅವರು ತಮ್ಮ ಮಗನಾದ ಕೃಷ್ಣ ಬಿಹಾರಿಗೆ ಗ್ವಾಲಿಯರ್‍ಗೆ ಹೋಗಿ ವಾಸಿಸಲು ಸಲಹೆ ಕೊಟ್ಟರು. ಗ್ವಾಲಿಯರ್‍ನಲ್ಲಿ ಅಟಲರ ತಂದೆ ಕೃಷ್ಣ ಬಿಹಾರಿ ಅಧ್ಯಾಪಕರಾದರು. ಅಲ್ಲಿ ಅವರು ರಾಷ್ಟ್ರಪ್ರೇಮದ ಕವಿತೆಗಳನ್ನು ಬರೆಯತೊಡಗಿದರು. ಗ್ವಾಲಿಯರ್‍ನ ರಾಜದರ್ಬಾರಿನಲ್ಲಿಯೂ ಅವರಿಗೆ ಸಕಲ ಗೌರವಾದರಗಳಿದ್ದವು.</p>
<p>1926ರ ಡಿಸೆಂಬರ್ 25ರಂದು ಗ್ವಾಲಿಯರ್‍ನ ಶಿಂಧೆಯ ಸೈನಿಕ ಶಿಬಿರದಲ್ಲಿ ಇಕ್ಕಟ್ಟಾದ ಗಲ್ಲಿಯ ಕಮಲಸಿಂಹರ ಉದ್ಯಾನವನದ ಪಕ್ಕದ ಒಂದು ಸಣ್ಣ ಮನೆಯಲ್ಲಿ ಅಟಲ್ ಬಿಹಾರಿ ವಾಜಪೇಯಿಯರವರ ಜನನವಾಯಿತು. ಅವರ ತಂದೆಯ ಹೆಸರು ಕೃಷ್ಣ ಬಿಹಾರಿ ವಾಜಪೇಯಿ ಮತ್ತು ತಾಯಿಯ ಹೆಸರು ಕೃಷ್ಣಾದೇವಿ. ಅವರ ಪರಿವಾರದಲ್ಲಿ ನಾಲ್ವರು ಸಹೋದರರು. ಅವಧ ಬಿಹಾರಿ, ಸದಾ ಬಿಹಾರಿ, ಪ್ರೇಮ ಬಿಹಾರಿ, ಅಟಲ್ ಬಿಹಾರಿ. ಸಹೋದರಿಯರ ಹೆಸರು, ವಿಮಲಾ, ಕಮಲಾ, ಊರ್ಮಿಳಾ.</p>
<p>ತಂದೆಯವರ ಜೊತೆ ಬಾಲಕ ಅಟಲರು ಕವಿ ಸಮ್ಮೇಳನಕ್ಕೆ ಹೋಗುತ್ತಿದ್ದರು. ಬಿ.ಎ ವರೆಗೆ ಗ್ವಾಲಿಯರ್‍ನಲ್ಲೇ ವ್ಯಾಸಂಗ ಮಾಡಿದರು. ಈಗ ಲಕ್ಷ್ಮೀಬಾಯಿ ಕಾಲೇಜೆಂದು ಕರೆಸಿಕೊಂಡಿರುವ ಅಲ್ಲಿನ ವಿಕ್ಟೋರಿಯಾ ಕಾಲೇಜಿನಲ್ಲಿ ಅವರ ವ್ಯಾಸಂಗವಾಯಿತು. ಅಟಲರು ವಿಕ್ಟೋರಿಯಾ ಕಾಲೇಜಿನ ವಿದ್ಯಾರ್ಥಿ ಸಂಘದ ಕಾರ್ಯದರ್ಶಿ ಹಾಗೂ ಉಪಾಧ್ಯಕ್ಷರಾಗಿದ್ದರು. ಚರ್ಚಾ ಸ್ಪರ್ಧೆಗಳಲ್ಲಿ ಭಾಗವಹಿಸುತ್ತಿದ್ದರು.</p>
<p>ಗ್ವಾಲಿಯರ್‍ನ ವಿಕ್ಟೋರಿಯಾ ಕಾಲೇಜಿನ ವಿದ್ಯಾರ್ಥಿ ಸಂಘದ ಚುನಾವಣೆಯಲ್ಲಿ ಅಟಲರು ಮುಖ್ಯ ಕಾರ್ಯದರ್ಶಿಯ ಸ್ಥಾನಕ್ಕೆ ಉಮೇದುವಾರರಾಗಿದ್ದರು. ಅವರ ವಿರುದ್ಧ ಕಣದಲ್ಲಿ ಗ್ವಾಲಿಯರ್ ಸಂಸ್ಥಾನದ ಉನ್ನತ ಸರ್ದಾರರಾದ ಕಜಮ್‍ಸಾಹೇಬರ ಮಗನಾದ ಚಂದ್ರಸೇನ ನಿಂತಿದ್ದನು. ಚುನಾವಣೆಯಲ್ಲಿ ಪ್ರಬಲ ಹೋರಾಟವಿತ್ತು. ಬಡ ವಿದ್ಯಾರ್ಥಿಯೊಬ್ಬನೆದುರು ಒಬ್ಬ ಲಕ್ಷಾಧಿಪತಿ!</p>
<p>ಚುನಾವಣೆಯ ದಿನ ಚಂದ್ರಸೇನ ಕದಮನು ದೊಡ್ಡದೊಂದು ಪೆಂಡಾಲು ಹಾಕಿಸಿದನು. ಚಹಾ-ಕಾಫಿಯ ವ್ಯವಸ್ಥೆ ಮಾಡಿಸಿದನು. ಪ್ರಚಾರಕ್ಕೆ ಕಾಲೇಜಿನ ಹೆಣ್ಣು ಮಕ್ಕಳನ್ನು ಬಳಸಿಕೊಳ್ಳಲಾಗಿತ್ತು. 'ಬೆಳ್ಳಿಯ ಕೆಲವು ತುಣುಕುಗಳಿಗೆ ತಮ್ಮ ಅಮೂಲ್ಯ ಓಟನ್ನು ಮಾರಿಕೊಳ್ಳಬೇಡಿ' ಎಂದು ಬರೆಯಲಾಗಿತ್ತು. ನನ್ನ ವಿರೋಧಿಗೆ ನನಗೆ ಬಂದ ಓಟುಗಳಲ್ಲಿ ಅರ್ಧ ಬಿದ್ದರೂ ನಾನು ನನ್ನ ಸೋಲನ್ನು ಒಪ್ಪಿಕೊಳ್ಳುವೆ. ಮತ್ತಿನ್ನೆಂದೂ ಚುನಾವಣೆಗೆ ನಿಲ್ಲುವುದಿಲ್ಲ ಎಂದು ಆತ ಪ್ರತಿಜ್ಞೆ ಮಾಡಿದ್ದ. ಚುನಾವಣೆಯ ಫಲಿತಾಂಶ ಬಂದಾಗ ಆತನ ಘೋಷಣೆ ಸಾರ್ಥಕವಾಗುವಂತೆ ವಾಜಪೇಯಿಯವರಿಗೆ ಅತಿ ಹೆಚ್ಚು ಓಟುಗಳು ಬಿದ್ದಿದ್ದವು.</p>
<p>1940ರಿಂದ ವಾಜಪೇಯಿಯವರಿಗೆ ಸಂಘದ ಶಾಖೆಯೊಂದಿಗೆ ಸಂಬಂಧ ಶುರುವಾಯಿತು. ಆಗ ಅವರು ಹೈಸ್ಕೂಲಲ್ಲಿದ್ದರು. ನಾಗಪುರದಿಂದ ಗ್ವಾಲಿಯರ್‍ಗೆ ಆಜೀವನ ಪ್ರಚಾರಕರಾಗಿ ಬಂದ ನಾರಾಯಣರಾವ್ ತರ್ಟೆಯವರು ವಾಜಪೇಯಿಯವರನ್ನು ಶಾಖೆಗೆ ಕರೆತಂದರು. ಅವರು ಗ್ವಾಲಿಯರ್‍ನ ಲಕ್ಷ್ಮೀಗಂಜ್‍ನ ಶಾಖೆಗೆ ಹೋಗತೊಡಗಿದರು.</p>
<p>ವಾಜಪೇಯಿಯವರು ಗ್ವಾಲಿಯರ್‍ನಲ್ಲಿ ರಾಜಾಡಳಿತವನ್ನು ನೋಡಿದರು. ಇಂಗ್ಲೀಷರ ಆಡಳಿತವನ್ನೂ ನೋಡಿದರು. ನಂತರ ಪ್ರಜಾಪ್ರಭುತ್ವವನ್ನು ಕಂಡರು. 1945ರಲ್ಲಿ ಗ್ವಾಲಿಯರ್‍ನಲ್ಲಿ ಬಿ.ಎ ಮುಗಿದಮೇಲೆ ಅಟಲರು ಮುಂದೆ ಏನು ಓದಬೇಕೆಂದು ಭವಿಷ್ಯದ ಬಗ್ಗೆ ಚಿಂತಿಸುತ್ತಿದ್ದರು. ತಂದೆಯವರು ರಿಟೈರ್ಡ್ ಆಗಿದ್ದರು. ಇಬ್ಬರು ಸಹೋದರಿಯರ ಮದುವೆ ಮಾಡಬೇಕಿತ್ತು. ಆಗ ಗ್ವಾಲಿಯರ್‍ನ ಮಹಾರಾಜ ಶ್ರೀಮಂತ ಜೀವಾಜೀರಾಯ್ ಸಿಂಧ್ಯಾರವರು ಮುಂದೆ ಓದುವುದಕ್ಕೋಸ್ಕರ ವಿದ್ಯಾರ್ಥಿವೇತನ ಕೊಡುತ್ತೇನೆಂದು ಹೇಳಿದರು. ತಿಂಗಳಿಗೆ 75 ರೂ.ಗಳ ವಿದ್ಯಾರ್ಥಿವೇತನ ಕೊಡತೊಡಗಿದರು. ಆಗ ಅಟಲರು ಮುಂದೆ ಓದಲು ಕಾನ್‍ಪುರಕ್ಕೆ ಬಂದರು. ಅಲ್ಲಿ ಡಿಎಡಿ ಕಾಲೇಜು ಸೇರಿದರು. ಅಲ್ಲಿ ಎಂಎಯನ್ನು ಪ್ರಥಮ ಶ್ರೇಣಿಯಲ್ಲಿ ಪಾಸು ಮಾಡಿದರು. ನಂತರ ಎಲ್‍ಎಲ್‍ಬಿ ಓದತೊಡಗಿದರು.</p>
<p>ಹೇಗೋ ತಂದೆಯವರು ರಿಟೈರ್ಡ್ ಆಗಿದ್ದರು. ಆದ್ದರಿಂದ ನಾನೂ ನಿನ್ನ ಜೊತೆ ಎಲ್‍ಎಲ್‍ಬಿ ಓದುತ್ತೇನೆ ಎಂದು ಅವರ ತಂದೆ ಹೇಳಿದರು. ಕಾಲೇಜಿನಲ್ಲಿ ತಂದೆ ಹಾಗೂ ಮಗ ಇಬ್ಬರೂ ಒಟ್ಟಿಗೆ ಓದತೊಡಗಿದರು. ಕಾಲೇಜಿನಲ್ಲಿ ಅಪ್ಪ ಮಗ ಒಟ್ಟಿಗೆ ಓದುತ್ತಿರುವ ವಿಷಯ ಚರ್ಚೆಗೊಳಗಾಯಿತು. ಮೊದಮೊದಲು ಇಬ್ಬರೂ ಒಂದೇ ಸೆಕ್ಷನ್‍ನಲ್ಲಿದ್ದರು. ಇಬ್ಬರಲ್ಲಿ ಯಾರಾದರೂ ಒಬ್ಬರು ತಡವಾಗಿ ಬಂದರೂ ಸಹ ಎಲ್ಲರೂ ಆಡಿಕೊಳ್ಳುತ್ತಿದ್ದರು. ಆಮೇಲಾಮೇಲೆ ಸೆಕ್ಷನ್ ಬದಲಾಯಿಸಲಾಯಿತು. ಅಷ್ಟು ಹೊತ್ತಿಗಾಗಲೇ ವಾಜಪೇಯಿಯವರು ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಸಂಪರ್ಕಕ್ಕೆ ಬಂದು ಬಿಟ್ಟಿದ್ದರು. ದೇಶದಾದ್ಯಂತ ಸ್ವಾತಂತ್ರ್ಯದ ಆಂದೋಲನ ಜರುಗುತ್ತಿತ್ತು. ಅಟಲರು ತಮ್ಮ ಓದನ್ನು ಅರ್ಧಕ್ಕೇ ನಿಲ್ಲಿಸಿ ಸಂಘಕಾರ್ಯದಲ್ಲಿ ತೊಡಗಿದರು.</p>
<p>ಸರ್ಕಾರದ ವಿರುದ್ಧ ನಡೆಯುತ್ತಿರುವ ಚಳುವಳಿಗಳಲ್ಲಿ ಮಗ ಭಾಗವಹಿಸಿಬಾರದೆಂದು ಅಟಲರ ತಂದೆ ಅಟಲರನ್ನು 1942ರಲ್ಲಿ ಗ್ವಾಲಿಯರ್‍ನಿಂದ ಬಟೇಶ್ವರಕ್ಕೆ ಕಳುಹಿಸಿಬಿಟ್ಟರು. ಬಟೇಶ್ವರವು ಯಮುನಾ ನದಿ ದಡದಲ್ಲಿರುವ ಒಂದು ತೀರ್ಥಕ್ಷೇತ್ರವಾಗಿದೆ. 1942ರ ಆಗಸ್ಟ್ 21ರ ದಿನವಾಗಿತ್ತು. ಬಟೇಶ್ವರದ ಮಾರುಕಟ್ಟೆಯಲ್ಲಿ ತಬಲ ಮತ್ತು ಗಿಲಿಕೆಗಳನ್ನು ನುಡಿಸಿಕೊಂಡು ಗುಂಪೊಂದು ಹಾಡುತ್ತಿದ್ದ ಲಾವಣಿಯನ್ನು ಅಟಲ್‍ಬಿಹಾರಿ ವಾಜಪೇಯಿಯವರು ಕೇಳುತ್ತಿದ್ದರು. ಆಗ ಗುಂಪನ್ನು ಸೀಳಿಕೊಂಡು ಓಡಿ ಬಂದ ನಾಲ್ವರು ತರುಣರು 'ಗಾಂಧೀಜಿ ಮತ್ತು ನೂರಾರು ಕಾರ್ಯಕರ್ತರನ್ನು ಇಂಗ್ಲೀಷರು ಬಂಧಿಸಿ ಜೈಲಿಗೆ ಕಳಿಸಿದ್ದಾರೆ. ನೀವಿಲ್ಲಿ ಲಾವಣಿ ಕೇಳಿಕೊಂಡು ಸಂತೋಷದಿಂದಿದ್ದೀರಾ?' ಎಂದು ಜೋರಾಗಿ ಹೇಳಿದರು. ಲಾವಣಿ ಮಧ್ಯದಲ್ಲೇ ನಿಂತು ಹೋಯಿತು. 'ಬ್ರಿಟಿಷರೇ ಭಾರತ ಬಿಟ್ಟು ತೊಲಗಿ' ಎಂಬ ಘೋಷಣೆಯಲ್ಲಿ ಬಟೇಶ್ವರ ಮುಳುಗಿತು. ಬಟೇಶ್ವರದ ಪಕ್ಕದ ಕಾಡಿನ ಭಾಗದಲ್ಲಿ ಬ್ರಿಟಿಷರ ಚೆಕ್‍ಪೋಸ್ಟ್ ಇತ್ತು. ಅದನ್ನು ನಾಶಪಡಿಸಲಾಯಿತು. ಬಿಖೌಲಿಯ ಚೆಕ್‍ಪೋಸ್ಟ್‍ನ ಕಿಟಕಿಗಳನ್ನೆಲ್ಲ ಕಿತ್ತು ಸುಟ್ಟು ಹಾಕಲಾಯಿತು. ಮಾರನೇ ದಿನ ಪೋಲೀಸರು ಬಟೇಶ್ವರ ಹಳ್ಳಿಯನ್ನು ಸುತ್ತುವರೆದರು. ಆರು ಜನರನ್ನು ಬಂಧಿಸಿದರು. ಅವರನ್ನು ಜೈಲಿಗಟ್ಟಿದರು. ಬಂಧಿಸಲ್ಪಟ್ಟವರಲ್ಲಿ ಅಟಲರೂ ಇದ್ದರು. ಅವರು ಆಗ ಅಪ್ರಾಪ್ತ ವಯಸ್ಸಿನವರಾದ್ದರಿಂದ ಅವರನ್ನು ಜೈಲಿನಲ್ಲಿದ್ದ ಮಕ್ಕಳ ವಿಭಾಗದಲ್ಲಿ ಇರಿಸಿದರು.</p>
<p>ಆಗ್ರಾದ ದ್ವಿತೀಯ ಶ್ರೇಣಿಯ ಮ್ಯಾಜಿಸ್ಟ್ರೇಟರ ನ್ಯಾಯಾಲಯದಲ್ಲಿ ಬ್ರಿಟಿಷ್ ಸಾಮ್ರಾಜ್ಯದ ವಿರುದ್ಧದ ಲೀಲಾಧರ ವಾಜಪೇಯಿ ಮತ್ತು ಇತರರ ಹೆಸರಿನ ಕೇಸಿನಲ್ಲಿ ಅಟಲ್‍ಬಿಹಾರಿ ವಾಜಪೇಯಿಯವರು 1942ರ ಸೆಪ್ಟೆಂಬರ್ 1ರಂದು ಫಾರ್ಸಿಯಲಿ ಮುಚ್ಚಳಿಕೆ ಹೇಳಿಕೆಯೊಂದನ್ನು ಬರೆದುಕೊಟ್ಟರು. ಅದರ ತರ್ಜುಮೆ ಹೀಗಿದೆ,</p>
<p>'1942ರ ಆಗಸ್ಟ್ 27ರಂದು ಬಟೇಶ್ವರದ ಮಾರುಕಟ್ಟೆಯಲ್ಲಿ ಲಾವಣಿ ಹಾಡುತ್ತಾ ಇದ್ದರು. ಮಧ್ಯಾಹ್ನ ಸುಮಾರು ಎರಡು ಗಂಟೆ ಕಕುವಾ ಉರುಫ್ ಲೀಲಾಧರ್ ಮತ್ತು ಮಹುವಾ ಬಂದರು. ಅವರು ತಮ್ಮ ಭಾಷಣದಲ್ಲಿ ವನ ಕಾನೂನು ಮುರಿಯುವಂತೆ ಜನರನ್ನು ಕೇಳಿಕೊಂಡರು. ಕರೆಕೊಟ್ಟರು. ಇನ್ನೂರು ಜನರು ವನ ವಿಭಾಗದ ಕಛೇರಿಗೆ ಹೋದರು. ನನ್ನ ಅಣ್ಣನ ಜೊತೆ ನಾನೂ ಕೂಡ ಗುಂಪಿನ ಹಿಂದಿದ್ದೆ. ಬಟೇಶ್ವರ ವನ ವಿಭಾಗದ ಕಾರ್ಯಾಲಯವನ್ನು ತಲುಪಿದ ಮೇಲೆ ಜನ ಮೇಲೆ ಹೋದರು. ನಾನು ಹಾಗೂ ನನ್ನ ಅಣ್ಣ ಕೆಳಗಿದ್ದೆವು. ಕಕುವಾ ಮತ್ತು ಮಹುವಾರನ್ನು ಬಿಟ್ಟು ನನಗ್ಯಾರೂ ಗೊತ್ತಿಲ್ಲ. ಅದು ಬೀಳುತ್ತಿದೆಯೆಂದು ನನಗನ್ನಿಸಿತು. ನಾನು ಮತ್ತು ನನ್ನ ಅಣ್ಣ ಮತ್ತೆ ಮಾಯಿಪುರಕ್ಕೆ ಹೊರಟು ಹೋದೆವು. ಗುಂಪೂ ಸಹ ಹಿಂದೆ ಬರುತ್ತಿತ್ತು. ಜನರೆಲ್ಲ ದೊಡ್ಡಿಯಿಂದ ಮೇಕೆಗಳನ್ನು ಬಿಟ್ಟರು. ಮತ್ತೆ ಬಚಕೋಲಿಗೆ ಹೊರಟು ಹೋದೆವು. ಹತ್ತು ಅಥವಾ ಹನ್ನೆರಡು ಜನ ವನ ವಿಭಾಗದ ಕಾರ್ಯಾಲಯದಲ್ಲಿ ಇದ್ದಿರಬಹುದು. ನಾನು ಸುಮಾರು ನೂರು ಗಜದಷ್ಟು ದೂರದಲ್ಲಿ ನಿಂತಿದ್ದೆ. ಸರ್ಕಾರೀ ಕಟ್ಟಡವನ್ನು ಬೀಳಿಸಲು ನಾನು ಯಾವುದೇ ಸಹಾಯ ಮಾಡಿರಲಿಲ್ಲ. ನಂತರ ನಾವು ನಮ್ಮ ನಮ್ಮ ಮನೆಗೆ ಹೊರಟು ಹೋದೆವು.'</p>
<p class="text-right">ಸಹಿ - ಅಟಲ್‍ಬಿಹಾರಿ ವಾಜಪೇಯಿ. 1-9-1942</p>
<p class="text-right">ಸಹಿ - ಎಸ್.ಹಸಂ. ದ್ವಿತೀಯ ಶ್ರೇಣೀ ಮ್ಯಾಜಿಸ್ಟ್ರೇಟರು. 1-9-1942</p>
<p>ರಾಷ್ಟ್ರವಾದಿಗಳ ಗುಂಪಿನಲ್ಲಿ ಸೇರಿಕೊಂಡು ಅಟಲ್‍ಬಿಹಾರಿ ವಾಜಪೇಯಿಯವರು ಹದಿಮೂರು ದಿನಗಳ ಜೈಲುವಾಸ ಅನುಭವಿಸಿದರು.</p>
<p>1999ರ ಏಪ್ರಿಲ್ 6ರಂದು ಪ್ರಧಾನಮಂತ್ರಿಯಾದ ಮೇಲೆ ಬಟೇಶ್ವರಕ್ಕೆ ಬಂದರು. ಅಲ್ಲಿ ರೈಲುಮಾರ್ಗಕ್ಕೆ ಶಿಲಾನ್ಯಾಸ ಮಾಡಿದರು. ಇದಾಗಿ ಹದಿಮೂರು ವರ್ಷಗಳ ನಂತರ 2015ರ ಡಿಸೆಂಬರ್ 25ರಂದು ಈ ರೈಲುಮಾರ್ಗ ಉದ್ಘಾಟನೆಗೊಂಡಿತು. ದ್ವಾಪರ ಯುಗದಲ್ಲಿ ಬಟೇಶ್ವರ ಅತಿ ದೊಡ್ಡದಾದ ವ್ಯಾಪಾರ ಕೇಂದ್ರವಾಗಿತ್ತು. ವಾಜಪೇಯಿ ಬರುತ್ತಾರೆ ಎಂದು ತಿಳಿಯುತ್ತಿದ್ದಂತೆ ರಾತ್ರೋರಾತ್ರಿ ಊರೆಲ್ಲಾ ನೂರಕ್ಕೆ ನೂರು ಭಾಗ ವಿದ್ಯುತ್‍ನಿಂದ ಝಗಮಗಗೊಂಡಿತು. ಸೌರಶಕ್ತಿಯ ಯಂತ್ರಗಳು ಅಳವಡಿಸಲ್ಪಟ್ಟವು. ಸುಮಾರು 35 ಬೋರ್‍ವೆಲ್‍ಗಳನ್ನು ಕೊರೆಯಲಾಯಿತು.</p>
<p>ಅವರ ಪರಿವಾರದವರನ್ನು ಬಿಟ್ಟರೆ ಮಿಕ್ಕಂತೆ ಕೆಲವರಿಗೆ ಮಾತ್ರ ವಾಜಪೇಯಿಯವರನ್ನು ತೀರಾ ಹತ್ತಿರದಿಂದ ತಿಳಿಯುವ ಅವಕಾಶ ಒದಗಿಬಂದಿದೆ. ಅವರಲ್ಲಿ ಒಬ್ಬರು, ಟಿವಿ ಪತ್ರಕರ್ತೆಯಾದ ಗಾಯತ್ರಿ ಜೋಷಿ. ಈಗ ಗಾಯತ್ರಿ ಜೋಷಿ ಅಮೇರಿಕಾದಲ್ಲಿ ಅನೇಕ ಟಿವಿ ಚಾನಲ್ಲುಗಳ ಕೆಲಸ ಮಾಡುತ್ತಿದ್ದಾರೆ. ಒಂದು ಸುಂದರವಾದ, ಪ್ರಾಮಾಣಿಕ, ಆಧ್ಯಾತ್ಮಿಕ ವ್ಯಕ್ತಿತ್ವ ಅವರದು. 1993ರಲ್ಲಿ ನಂ. 6, ರಾಯ್‍ಸೀನಾ ರೋಡಿನಲ್ಲಿನ ವಾಜಪೇಯಿಯವರ ನಿವಾಸದಲ್ಲಿ ನನ್ನ ಮತ್ತು ಗಾಯತ್ರಿಯವರ ಮೊದಲ ಭೇಟಿಯಾಯಿತು. ಅಹಮದಾಬಾದಿನ ಗಾಯತ್ರಿ ಜೋಷಿಯವರು ಆಗ ದೂರದರ್ಶನ ಆ್ಯಂಕರ್ ಆಗಿದ್ದರು. ಬಾಲ್ಯದಿಂದಲೂ ಅವರು ವಾಜಪೇಯಿಯವರ ಅಭಿಮಾನಿಯಾಗಿದ್ದರು. ಅವರ ಭಾಷಣವನ್ನು ಕೇಳಲು ಗಂಟೆಗಟ್ಟಲೆ ಕಾಯಬೇಕಾಗುತ್ತಿತ್ತು. ಗಾಯತ್ರಿಯವರು ವಾಜಪೇಯಿಯವರನ್ನು ಮೊದಲಿಗೆ ಭೇಟಿಯಾದಾಗ ಅವರ ಕವಿತೆಗಳನ್ನು ಕುರಿತಂತೆ ಡಾಕ್ಯುಮೆಂಟರಿಯೊಂದನ್ನು ಮಾಡುವ ಬಯಕೆಯನ್ನು ವ್ಯಕ್ತಪಡಿಸಿದರು. ಅದು ವಾಜಪೇಯಿಯವರಿಗೂ ಇಷ್ಟವಾಯಿತು. ಸುಂದರವಾದೊಂದು ಡಾಕ್ಯುಮೆಂಟರಿಗೋಸ್ಕರ ವಾಜಪೇಯಿಯವರ ಜೊತೆ ಪ್ರಯಾಣಿಸುತ್ತ ಪ್ರಯಾಣಿಸುತ್ತ ಆಕೆಯು ಅವರ ಮನೆಯ ಸದಸ್ಯೆಯೇ ಆಗಿ ಹೋದರು. ವಾಜಪೇಯಿ ಅವರನ್ನು ‘ದೇವ ಕನ್ಯಾ’ ಎಂದು ಕರೆಯುತ್ತಿದ್ದರು.</p>
<p>2014ರಲ್ಲಿ ವಾಜಪೇಯಿಯವರು ಅಮೇರಿಕಾಗೆ ಹೋದಾಗ ಅನೇಕ ವರ್ಷಗಳ ನಂತರ ಗಾಯತ್ರಿ ಮತ್ತೆ ವಾಜಪೇಯಿಯವರನ್ನು ಕಂಡರು. ವಾಜಪೇಯಿಯವರ ಹೆಸರೆತ್ತಿದರೆ ಸಾಕು ಗಾಯತ್ರಿಯವರ ಮುಖದಲ್ಲಿ ನಗೆಯು ಎರಡು ಕಿವಿಗಳವರೆಗೂ ಅಗಲವಾಗುತ್ತದೆ. 'ಡಾಕ್ಯುಮೆಂಟರಿಗಿಂತ ಮುಂಚೆ ರಾಜಕಾರಣಿಯಂತೆ ನೋಡಿ ಆಕೆ ಅವರ ಅನುಯಾಯಿಯಾಗಿದ್ದರು. ಆದರೆ ಅವರ ಕವಿತೆಗಳನ್ನು ಕೇಳುವಾಗ, ಅವರ ಶೂಟಿಂಗಿನ ಸಮಯದಲ್ಲಿ ಹತ್ತಿರದಿಂದ ನೋಡಿದಾಗ ಒಬ್ಬ ರಾಜಕಾರಣಿ ಇಷ್ಟೊಂದು ಸಂವೇದನಾ ಶೀಲನಾಗಿರುತ್ತಾನೆಯೇ? ಎಂಬ ಪ್ರಶ್ನೆ ಮೂಡಿತು. ಇಷ್ಟು ವರ್ಷಗಳವರೆಗೆ ಅವರನ್ನು ಹತ್ತಿರದಿಂದ ಕಂಡ ಮೇಲೆ ಒಬ್ಬ ರಾಜಕಾರಣಿ, ಒಬ್ಬ ಉತ್ತಮ ಮನುಷ್ಯನೂ ಆಗಿರುತ್ತಾನೆ ಎಂದನ್ನಿಸತೊಡಗಿತು. ಶೂಟಿಂಗ್‍ನಲ್ಲಿ ವಾಜಪೇಯಿ ಸಂಪೂರ್ಣ ಸಹಕರಿಸಿದರು. ಅವರ ಪರಿವಾರದ ಸದಸ್ಯರೂ ಕೂಡ ಸಹಕರಿಸಿದರು. ದೆಹಲಿಯಲ್ಲಿ ಅಷ್ಟೆ, ಗ್ವಾಲಿಯರ್‍ನಲ್ಲೂ ಅಷ್ಟೆ' ಎಂದು ಗಾಯತ್ರಿ ಹೇಳುತ್ತಾರೆ.</p>
<p>ಡಾ|| ಶ್ಯಾಮಾಪ್ರಸಾದ್ ಮುಖರ್ಜಿಯವರ ಬಗ್ಗೆ ಸಾP್ಷÀ್ಯಚಿತ್ರವೊದನ್ನು ತಯಾರಿಸುವಾಗ ಗಾಯತ್ರಿಯವರಿಗೆ ಜನಸಂಘದ ಮಾಜಿ ಅಧ್ಯಕ್ಷರಾದ ಬಲರಾಜ್ ಮಧೋಕ್‍ರ ಇಂಟರ್‍ವ್ಯೂ ಮಾಡಬೇಕಾಗಿ ಬಂತು. ವಾಜಪೇಯಿ ಹಾಗೂ ಮಧೋಕ್‍ರ ಸಂಬಂಧ ಯಾವತ್ತೂ ಚೆನ್ನಾಗಿರಲಿಲ್ಲ. ಇದೆಲ್ಲ ತಿಳಿದಿದ್ದು ಕೂಡ ಗಾಯತ್ರಿಯವರು ಮಧೋಕರ ಸಂದರ್ಶನ ಮಾಡಲು ನನಗೆ ತಮ್ಮ ಅಪ್ಪಣೆ ಬೇಕು ಎಂದು ವಾಜಪೇಯಿಯವರ ಅನುಮತಿ ಬೇಡಿದಾಗ ವಾಜಪೇಯಿಯವರು, 'ಖಂಡಿತ ಹೋಗು, ಆದರೆ ನಮ್ಮ ಹೆಸರನ್ನು ಮಾತ್ರ ಹೇಳಬಾರದು. ಅವರು ಸಿಟ್ಟಾಗಬಹುದೇನೋ' ಎಂದರು. ಮಧೋಕರರ ಇಂಟರ್‍ವ್ಯೂ ನಂತರ ಗಾಯತ್ರಿಯವರು, 'ತಮ್ಮನ್ನು ಭೇಟಿ ಮಾಡಲು ವಾಜಪೇಯಿಯವರು ನನಗೆ ಹೇಳಿದ್ದರು. ಹಾಗೂ ನಾನು ವಾಜಪೇಯಿಯವರ ಮನೆಯಲ್ಲಿಯೇ ಇರುತ್ತಿದ್ದೇನೆ' ಎಂದು ಮಧೋಕ್‍ರವರಿಗೆ ಹೇಳಿದರು. ಆದರೆ ಮಧೋಕರು ಸಿಟ್ಟಾಗಲಿಲ್ಲ. ಬದಲಾಗಿ ಅವರೊಡನೆ ಭೋಜನ ಕೂಡ ಮಾಡಿದರು. ಡಾಕ್ಯುಮೆಂಟರಿ ಪೂರ್ತಿಯಾದ ಮೇಲೆ ಇದನ್ನು ಮೊದಲು ಅಹಮದಾಬಾದಿನಲ್ಲಿ ರಿಲೀಸ್ ಮಾಡೋಣ ಎಂದು ವಾಜಪೇಯಿ ಹೇಳಿದರು. ಹಾಗೂ ಅಹಮದಾಬಾದಿಗೆ ಹೋದರು. ಆ ಸಮಾರಂಭದಲ್ಲಿ ನರೇಂದ್ರ ಮೋದಿ ಕೂಡ ಇದ್ದರು. ಆಗ ಮೋದಿಯವರು ಹರಿಯಾಣ, ಹಿಮಾಚಲ ಪ್ರದೇಶ ಹಾಗೂ ಪಂಜಾಬು ಈ ಮೂರು ರಾಜ್ಯಗಳ ಉಸ್ತುವಾರಿ ನೋಡಿಕೊಳ್ಳುತ್ತಿದ್ದರು. ಆಗಿನ್ನೂ ಅವರು ಮುಖ್ಯಮಂತ್ರಿಯಾಗಿರಲಿಲ್ಲ.</p>
<p>ವಾಜಪೇಯಿಯವರ ಮನೆಗೆ ಹೋಗಿ ಬಂದು ಮಾಡುತ್ತಿದ್ದವರಲ್ಲಿ ಗಾಯತ್ರಿ ಕೂಡ ಒಬ್ಬರು. ಸುಮಾರು ಹದಿನೈದು ವರ್ಷಗಳ ಹಿಂದೆ ನಂ 6, ರಾಯ್‍ಸೀನಾ ರೋಡಿನ ಅವರ ನಿವಾಸದಲ್ಲಿ, ನಂತರ ನಂ 7, ಸಫದರ್‍ಜಂಗ್ ರೋಡಿನ ಮನೆಯಲ್ಲಿ ವಾಜಪೇಯಿಯವರ ಪರಿವಾರದೊಡನೆ ಗಾಯತ್ರಿಯವರು ಇದ್ದರು. 'ಇಷ್ಟು ಉನ್ನತ ಮಟ್ಟದ ರಾಜಕಾರಣಿ, ಅಲ್ಲದೆ ಈ ದೇಶದ ಪ್ರಧಾನಮಂತ್ರಿ ಇಷ್ಟೊಂದು ಚಿಕ್ಕ ಚಿಕ್ಕ ವಿಷಯಗಳ ಕಡೆ ಗಮನ ಕೊಡುತ್ತಾರಲ್ಲ! ಎಂದು ನನಗೆ ಅನೇಕ ಸಲ ಆಶ್ಚರ್ಯ ಆಗುತ್ತಿತ್ತು. ಡೈನಿಂಗ್ ಟೇಬಲ್ ಕಡೆ ಕೂಡ ಗಮನ ಇರುತ್ತಿತ್ತು. ಯಾರು ಏನು ತಿಂದಿದ್ದಾರೆ, ಏನು ಬಿಟ್ಟಿದ್ದಾರೆ? ಏಕೆ ತರಕಾರಿ ಇಷ್ಟವಾಗಲಿಲ್ಲ? ಸಿಹಿ ಪದಾರ್ಥ ಏಕೆ ಹಾಗೇ ಬಿಟ್ಟು ಬಿಟ್ಟಿದ್ದಾರೆ? ಎನ್ನುತ್ತಿದ್ದರು. 'ನಾನು ಅಹಮದಾಬಾದಿನ ಸಣ್ಣದೊಂದು ಮಧ್ಯಮ ವರ್ಗದಲ್ಲಿ ಹುಟ್ಟಿ ಬೆಳೆದವಳು. ನಾನು ಪ್ರಧಾನಿಗಳ ನಿವಾಸದಲ್ಲಿ ಇದ್ದಾಗ ಹೊರಗಿನವಳೆಂದು ನಾನ್ಯಾವತ್ತೂ ಅಂದುಕೊಳ್ಳಲಿಲ್ಲ. ಜನರು ವಾಜಪೇಯಿಯವರ ಬಗ್ಗೆ ಏನೆಂದುಕೊಳ್ಳುವರೋ ನನಗೆ ಗೊತ್ತಿಲ್ಲ. ಆದರೆ ವಾಜಪೇಯಿಯವರ ಮನೆಯು ತುಂಬು ಪರಿವಾರದ ಸಾಮಾನ್ಯ ಕುಟುಂಬದಂತೆ ಕಾಣುತ್ತದೆ. ಇಷ್ಟೊಂದು ಸರಳತೆ ಇದೆ ಅವರಲ್ಲಿ. ಇದು ಅವರನ್ನು ಹತ್ತಿರದಿಂದ ನೋಡಿದವರಿಗೆ ಮಾತ್ರ ತಿಳಿಯುತ್ತದೆ' ಎಂದು ಗಾಯತ್ರಿ ಹೇಳುತ್ತಾರೆ.</p>
<p>ಎನ್‍ಡಿಎ ಸರ್ಕಾರದ ಸಮಯದಲ್ಲಿ ರಾಜಕೀಯ ಏರುಪೇರು, ಕೋಲಾಹಲ ತುಂಬಾ ಇತ್ತು. ಆದರೂ ವಾಜಪೇಯಿ ಮನೆಗೆ ಬಂದ ಕೂಡಲೇ ಪಂಚೆ ಉಟ್ಟುಕೊಂಡು ತಂದೆಯಂತೆ ಅಲ್ಲ ಒಬ್ಬ ತಾಯಿಯಂತೆ ವಾತ್ಸಲ್ಯ ತೋರಿಸುತ್ತಾ ಡೈನಿಂಗ್ ಟೇಬಲ್ ಹತ್ತಿರ ಕೂಡುತ್ತಿದ್ದರು.</p>
<p>ವಾಜಪೇಯಿಯವರು ರಾಜಮಾತೆ ವಿಜಯರಾಜೇ ಸಿಂಧ್ಯಾರವರಿಗೆ ಬಹಳ ಗೌರವ ಕೊಡುತ್ತಿದ್ದರು. ಅವರ ಕಡೆ ಹೆಚ್ಚು ಗಮನ ಕೊಡುತ್ತಿದ್ದರು. ಒಮ್ಮೊಮ್ಮೆ ಟ್ರೈನಿನಲ್ಲಿ ಪ್ರಯಾಣಿಸುವಾಗ ರಾಜಮಾತೆಯವರು ಬರುವವರೆಗೂ ವಾಜಪೇಯಿ ಕೂಡುತ್ತಿರಲಿಲ್ಲ. ನಿಂತೇ ಇರುತ್ತಿದ್ದರು. ಅವರಲ್ಲಿ ಪ್ರೇಮ ಮತ್ತು ಆದರಿಸುವ ಗುಣ ಸ್ವಾಭಾವಿಕವಾಗಿ ಹಾಸು ಹೊಕ್ಕಾಗಿತ್ತು.</p>
<p>ಲೋಕಸಭಾ ಅಧ್ಯಕ್ಷರಾದ ಸುಮಿತ್ರಾ ಮಹಾಜನ್ ಜೊತೆ ವಾಜಪೇಯಿಯವರಿಗೆ ತುಂಬಾ ವರ್ಷಗಳ ಸಂಪರ್ಕವಿತ್ತು. 1989ರಲ್ಲಿ ಮೊದಲಬಾರಿಗೆ ಪಾರ್ಟಿಯ ಟಿಕೆಟ್ ಸಿಕ್ಕಾಗ ಅದರ ಹಿಂದೆ ವಾಜಪೇಯಿಯವರ ಪಾತ್ರ ಬಹಳವಿತ್ತು. ಧಾರ್‍ಕರ್‍ರವರು ಆಗ ಪಾರ್ಟಿಯ ಹಿರಿಯ ನಾಯಕರಾಗಿದ್ದರು ಹಾಗೂ ಉಮೇದುವಾರರಾಗಿದ್ದರು. ಟಿಕೆಟ್‍ನ ಘೋಷಣೆಗಿಂತ ಮುಂಚೆಯೇ ಅವರ ಚುನಾವಣಾ ಪ್ರಚಾರ ಶುರುವಾಗಿತ್ತು. ಆದರೆ ನಂತರ ಸುಮಿತ್ರಾ ಮಹಾಜನರಿಗೆ ಟಿಕೆಟ್ ಸಿಕ್ಕಿತು. ಧಾರ್‍ಕರ್ ಸಾಹೇಬರು ಸ್ವಲ್ಪ ದಿನ ಕೋಪಗೊಂಡಿದ್ದರು. ಆದರೆ ನಂತರ ಲೋಕಸಭಾ ಚುನಾವಣೆ ಸಮಯದಲ್ಲಿ ಸುಮಿತ್ರಾ ಮಹಾಜನರಿಗೋಸ್ಕರ ಸಾರ್ವಜನಿಕ ಸಭೆಯಲ್ಲಿ ಮಾತಾಡಲು ವಾಜಪೇಯಿಯವರು ಇಂದೋರಿಗೆ ಹೋದಾಗ ಧಾರ್‍ಕರ್ ಸಾಹೇಬರ ಬಗ್ಗೆ ವಿಚಾರಿಸುವುದನ್ನು ಮರೆಯಲಿಲ್ಲ. ವೇದಿಕೆಯ ಮೇಲೆ ಪಕ್ಕದಲ್ಲೇ ಕೂತಿದ್ದ ಸುಮಿತ್ರಾರನ್ನು, 'ಧಾರ್‍ಕರ್ ಸಾಹೇಬರ ಸಿಟ್ಟು ಕಡಿಮೆಯಾಯಿತೋ ಇಲ್ಲವೋ?' ಎಂದು ಕೇಳಿದರು.</p>
<p>ಶ್ರೀಮತಿ ಮಹಾಜನ್ ಹೇಳುತ್ತಾರೆ, 'ವಾಜಪೇಯಿ ಸಂಘದ ಸ್ವಯಂಸೇವಕರಾಗಿದ್ದಾರೆ ಮತ್ತು ಹಿಂದುತ್ವದ ಪ್ರತಿಪಾದಕರಾಗಿದ್ದಾರೆ. ಆದರೆ ಯಾವ ಗುಣಕ್ಕೆ ಯಾವ ಮಾತಿಗೆ ಪ್ರಾಧಾನ್ಯತೆ ನೀಡಬೇಕು ಹಾಗೂ ಯಾವಾಗ ಶಾಂತವಾಗಿರಬೇಕೆಂದು ಚೆನ್ನಾಗಿ ತಿಳಿದಿದ್ದಾರೆ. ಹಿಂದುತ್ವದ ವ್ಯಾಪಕವಾದ ಕಲ್ಪನೆಯನ್ನು ಅವರು ಹೊಂದಿದ್ದಾರೆ. ಕಾರ್ಯಕರ್ತರೊಡನೆ ಪ್ರೀತಿಯಿಂದಿರುವುದು ಅವರ ಪ್ರಮುಖ ವಿಶೇಷತೆಯಾಗಿದೆ. ಅವರ ನಾಯಕತ್ವದ ಬಗ್ಗೆ ಎರಡು ಮಾತೇ ಇಲ್ಲ. ಎಲ್ಲರಲ್ಲೂ ಬೆರೆಯುವುದೇ ಅವರ ನಾಯಕತ್ವದ ವಿಶೇಷತೆ. ಒಬ್ಬ ಸಾಮಾನ್ಯ ಕಾರ್ಯಕರ್ತನಿಗೂ ಅವರು ನಮ್ಮ ನಾಯಕರೆಂದು ಅನ್ನಿಸುತ್ತದೆ. ಆ ರೀತಿಯ ನಾಯಕತ್ವ ಅವರದು. ಕೇವಲ ದೇಶಕ್ಕೆ ಮಾತ್ರ ಅವರು ಪ್ರಧಾನಮಂತ್ರಿಯಾಗಿರಲಿಲ್ಲ. ಪ್ರತಿಯೊಬ್ಬರ ಮನಸ್ಸಿನಲ್ಲಿ ಅವರು ಪ್ರಧಾನ ಮಂತ್ರಿಯಾಗಿದ್ದರು. ಅವರ ಜೀವನದಲ್ಲಿ ಹಾಸ್ಯ ಹಾಗೂ ಸಹಜತೆ ಎರಡೂ ಬೆರೆತಿವೆ.'</p>
<p>ಇಂದೌರ್‍ನ ಸ್ಟೇಡಿಯಂನಲ್ಲಿ ಒಮ್ಮೆ ರಕ್ಷಾಬಂಧನದ ಕಾರ್ಯಕ್ರಮ ಏರ್ಪಡಿಸಲಾಗಿತ್ತು. ಸುಮಿತ್ರಾ ಮಹಾಜನರು ಸಮಾರಂಭದಲ್ಲಿ ವಾಜಪೇಯಿಯವರಿಗೆ ರಾಖಿ ಕಟ್ಟಿದರು. ನಂತರ ಇತರೆ ಮಹಿಳಾ ಕಾರ್ಯಕರ್ತರು ಸರ್ಕಿಟ್ ಹೌಸ್‍ನಲ್ಲಿ ಅವರಿಗೆ ರಾಖಿ ಕಟ್ಟಿದರು. ರಾಖಿ ಕಟ್ಟಿದಾದ ಮೇಲೆ ಹಾಸ್ಯ ಮಾಡುತ್ತಾ, 'ಇನ್ನು ನಾವು ನಿಮ್ಮೆಲ್ಲರ ರಕ್ಷಣೆ ಮಾಡಬೇಕಿದೆ' ಎಂದು ವಾಜಪೇಯಿ ಹೇಳಿದರು.</p>
<p>ವಾಜಪೇಯಿಯವರಿಗೆ ತುಂಬಾ ಹತ್ತಿರದವರೂ, ವಿಶ್ವಾಸಪಾತ್ರರೂ ಆದವರಲ್ಲಿ ಬಿಜೆಪಿಯ ನಾಯಕರಾದ ಸುಧಾಂಶು ಮಿತ್ತಲ್ ಕೂಡ ಒಬ್ಬರು. 'ಚರ್ಚೆ, ಸಂವಾದ ಮತ್ತು ಸಂಪರ್ಕಗಳ ಮೂಲಕ ಮೂಡುವ ನಿರ್ಣಯ ವ್ಯವಸ್ಥೆಯ ಮೇಲೆ ಅಪಾರವಾದ ವಿಶ್ವಾಸವಿಟ್ಟವರ ಹೆಸರೇ ವಾಜಪೇಯಿ' ಎಂದು ಸುಧಾಂಶು ಹೇಳುತ್ತಾರೆ. ಪಂಚರ ತೀರ್ಮಾನದ ಮೇಲೆ ಅವರು ತುಂಬಾ ಭರವಸೆ ಇಡುತ್ತಿದ್ದರು. ಅವರ ಮಾತಿಗೆ ಮನ್ನಣೆ ನೀಡದಂಥ, ಅವರ ಮಾತನ್ನು ಕಡೆಗಣಿಸಿದಂಥ ಅನೇಕ ಸನ್ನಿವೇಶಗಳು ಬಂದಿದ್ದವು. ಆದರೆ ಅವರು ಆ ಮಾತಿನ ಮಹತ್ವ ಅರಿತು ಸುಮ್ಮನಾಗುತ್ತಿದ್ದರು. ವಿರೋಧ ಒಡ್ಡುತ್ತಿರಲಿಲ್ಲ. ವಾಜಪೇಯಿಯವರ ಮಾತನ್ನು ತೆಗೆದುಹಾಕಲಾಗದಂಥ ಪರಿಸ್ಥಿತಿ ಇದ್ದಾಗಲೂ ಹಾಗೇ ವರ್ತಿಸಿದರು.'</p>
<p>ಯಾವುದೇ ಮೀಟಿಂಗ್ ಇರಲಿ ವಾಜಪೇಯಿಯವರು ತಮ್ಮ ಮಾತನ್ನು ಸ್ಪಷ್ಟವಾಗಿ ಹೇಳುತ್ತಿದ್ದರು. ಆದರೂ ಎಲ್ಲರ ಮಾತನ್ನು ಆಲಿಸುವುದು, ಎಲ್ಲರ ಭಾವನೆಗೆ ಸ್ಪಂದಿಸುವುದು ಅವರ ದೊಡ್ಡತನವನ್ನು ಎತ್ತಿ ತೋರುತ್ತಿತ್ತು. ಬಾಕಿ ನಾಯಕರುಗಳಿಗಿಂತ ಅವರು ಉನ್ನತ ಸ್ಥಾನದಲ್ಲಿರುವುದಕ್ಕೆ ಇದೇ ಕಾರಣ. ಗುಜರಾತಿನ ದಂಗೆಯ ಬಗ್ಗೆಯೇ ಇರಲಿ, ರಾಮಮಂದಿರದ ನಿರ್ಮಾಣದ ವಿಷಯವೇ ಇರಲಿ ತಮ್ಮ ಇಚ್ಛೆಯಂತೆ ನಿರ್ಣಯ ತೆಗೆದುಕೊಳ್ಳಲಿಲ್ಲವೆಂದರೆ ಸ್ವಲ್ಪವೂ ಬೇಸರಿಸಿಕೊಳ್ಳುತ್ತಿರಲಿಲ್ಲ.</p>
<p>ವಾಜಪೇಯಿಯವರ ಆಡಳಿತ ಕಾಲದಲ್ಲಿ ಯಾವುದೇ ವಿಚಾರಕ್ಕೆ ಸಂಬಂಧಿಸಿದ್ದಿರಲಿ ಒಬ್ಬಿಬ್ಬರು ಕೂತು ಅಥವಾ ಒಳಗೊಳಗೇ ತೀರ್ಮಾನ ತೆಗೆದುಕೊಂಡ ಪ್ರಸಂಗ ಕಾಣುವುದಿಲ್ಲ. ಚುನಾವಣಾ ಕಮಿಟಿಯೇ ಟಿಕೆಟ್ಟುಗಳ ಬಗ್ಗೆ ಚರ್ಚೆ ಮತ್ತು ಹಂಚಿಕೆ ನಡೆಸುತ್ತಿತ್ತು. ಯಾವುದು ಏನೇ ಇರಲಿ ಮಂತ್ರಿಮಂಡಲದ ವಿಸ್ತಾರ ಮಾಡುವಾಗಲೂ ಅಷ್ಟೆ, ಮಂತ್ರಿಗಳ ಹೆಸರುಗಳನ್ನು ಸಿದ್ಧಪಡಿಸುವಾಗಲೂ ಅಷ್ಟೆ ಬೈಠಕ್ ನಡೆಸಿ ಸಾಮೂಹಿಕ ತೀರ್ಮಾನವನ್ನೇ ಕಾರ್ಯರೂಪಕ್ಕೆ ತರಲಾಗುತ್ತಿತ್ತು.</p>
<p>ಪ್ರಮೋದ್ ಮಹಾಜನರು ವಾಜಪೇಯಿಯವರ ಜನ್ಮದಿನದಂದು ಸಹಸ್ರ ಚಂದ್ರದರ್ಶನದ ಅದ್ದೂರಿ ಕಾರ್ಯಕ್ರಮದ ಆಯೋಜನೆ ಮಾಡಿದರು. ಈ ಪದ್ಧತಿಯನ್ನು ದಕ್ಷಿಣ ಭಾರತದಲ್ಲಿ ಹೆಚ್ಚಾಗಿ ಆಚರಿಸುತ್ತಾರೆ. ಕೆಲವು ಸಲ ಜಯಲಲಿತಾರನ್ನು ಸಮಾಧಾನಪಡಿಸಲು, ಮತ್ತೆ ಕೆಲವು ಸಲ ಕರುಣಾನಿಧಿಯವರಿಗೆ ತಿಳಿ ಹೇಳಲು ದಕ್ಷಿಣ ಭಾರತಕ್ಕೆ ಹೋಗಿ ಬರುತ್ತಿದ್ದ ಸಂದರ್ಭದಲ್ಲಿ ಸಹಸ್ರ ಚಂದ್ರ ದರ್ಶನದ ಬಗ್ಗೆ ಮಹಾಜನರು ಕೇಳಿ ತಿಳಿದುಕೊಂಡಿದ್ದರು. ಒಂದು ರಾತ್ರಿ ನಂ. 7, ಸಫ್‍ದರ್‍ಜಂಗ್ ರಸ್ತೆಯ ನಿವಾಸದಲ್ಲಿ ನಡೆದ ಭೋಜನ ಕಾರ್ಯಕ್ರಮದಲ್ಲಿ ಮಹಾಜನರು ನನ್ನೊಡನೆ ಈ ವಿಷಯ ಹೇಳಿದರು. 'ತಂದೆಯವರಿಗೆ (ವಾಜಪೇಯಿ) ಈ ರೀತಿ ಸಹಸ್ರ ಚಂದ್ರದರ್ಶನ ಕಾರ್ಯಕ್ರಮವನ್ನು ಬಹಳ ಅದ್ದೂರಿಯಾಗಿ ಮಾಡಬೇಕೆಂದು ಅಂದುಕೊಂಡಿದ್ದೇನೆ. ಏಕೆಂದರೆ ನಾನು ಅವರನ್ನು ತಂದೆಯಂತೆ ಭಾವಿಸಿದ್ದೇನೆ.' ಮಹಾಜನರು ಈ ಕಾರ್ಯಕ್ರಮವನ್ನು ಬಹಳ ವೈಭವದಿಂದ ಆಚರಿಸಿದರು. ತನ್ನದೇ ಪಾರ್ಟಿಯಲ್ಲಿ ವಾಜಪೇಯಿಯವರು ಕೆಲವರಿಗೆ ತಂದೆಯಂತೆ ಇದ್ದರೆ ಮತ್ತೆ ಕೆಲವರಿಗೆ ಹಿರಿಯ ಅಣ್ಣನಂತೆ ಇದ್ದರು.</p>
<p>ಜಾರ್ಜ್ ಫರ್ನಾಂಡಿಸ್‍ರವರು ರಕ್ಷಣಾ ಮಂತ್ರಿಯಾಗಿದ್ದಾಗ ಕ್ರಿಸ್‍ಮಸ್ ಸಮಯದಲ್ಲಿ ಎಲ್ಲ ಸೈನಿಕರುಗಳಿಗೆ ಕೇಕುಗಳನ್ನು ಕಳಿಸುತ್ತಿದ್ದರು. ಈ ಕೇಕುಗಳು ಬೆಂಗಳೂರಿನ ಬೇಕರಿಯೊಂದರಿಂದ ಬರುತ್ತಿದ್ದವು. ಕ್ರಿಸ್‍ಮಸ್ ದಿನವೇ ವಾಜಪೇಯಿಯವರ ಜನ್ಮದಿನವೂ ಕೂಡ. ಅವರಿಗಾಗಿ ಬೆಂಗಳೂರಿನಿಂದ ದೊಡ್ಡದಾದ ಕೇಕು ಬರುತ್ತಿತ್ತು. ಎಲ್ಲಿಯವರೆಗೆ ಜಾರ್ಜ್‍ರ ಆರೋಗ್ಯ ಸರಿಯಿತ್ತೋ ಅಲ್ಲಿಯತನಕ ಅವರು ಪ್ರತಿ ಜನ್ಮದಿನದ ದಿನ ತಮ್ಮ ನಂ. 3, ಕೃಷ್ಣ ಮೆನನ್ ಮಾರ್ಗದಿಂದ ವಾಜಪೇಯಿಯವರ 6. ಎ. ಕೃಷ್ಣಮೆನನ್ ಮಾರ್ಗದ ತನಕ ಕಾಲ್ನಡಿಗೆಯಲ್ಲಿ ಹೋಗಿ ವಾಜಪೇಯಿಯವರಿಗೆ ಕೇಕು ಕೊಟ್ಟು ತಿನ್ನಿಸಿ ಬರುತ್ತಿದ್ದರು. ಇದು ಜಾರ್ಜರ ಕ್ರಿಸ್ಮಸ್ ಗ್ರೀಟಿಂಗ್‍ನ ಭಾಗವಾಗಿತ್ತು.</p>
<p>ಮೋದಿ ಸರ್ಕಾರದಲ್ಲಿ ಗೃಹಮಂತ್ರಿಯಾಗಿರುವ ರಾಜನಾಥಸಿಂಹರು ಹೇಳುತ್ತಾರೆ, 'ಒಮ್ಮೆ ವಾಜಪೇಯಿಯವರ ಫೋನು ಬಂತು. ತಾವು ನನಗೆ ದರ್ಶನ ಭಾಗ್ಯ ಕೊಡುವಿರಾ ಎಂದರು. ಇದೇನು ತಾವು ಹೀಗೆ ಹೇಳುವಿರಿ ಎಂದು ನಾನಂದೆ. ತಾವು ಯಾವಾಗ ಆದೇಶಿಸುವಿರೋ ಆಗ ನಾನು ಓಡಿ ಬರುವೆ ಎಂದೆ. ರಾತ್ರಿ ಏಳು ಗಂಟೆಗೆ ಬನ್ನಿ ಎಂದರು. ಮತ್ತೆ ಇಪ್ಪತ್ತು ನಿಮಿಷಗಳ ನಂತರ ಪ್ರಧಾನಮಂತ್ರಿ ನಿವಾಸದಿಂದ ಫೋನು ಬಂತು. ತಾವು ಊಟಕ್ಕೆ ಏನು ತೆಗೆದುಕೊಳ್ಳುವಿರಿ? ವೆಜಿಟೇರಿಯನ್ನೋ ಅಥವಾ ನಾನ್ವೆಜಿಟೇರಿಯನ್ನೋ? ಎಂದು ಸಾಹೇಬರು ಕೇಳುತ್ತಿದ್ದಾರೆ. ನಾನು ಆಗ ವೆಜಿಟೇರಿಯನ್ ಎಂದೆ. ಮತ್ತೆ ಫೋನು ಬಂತು. ವಾಜಪೇಯಿಯವರ ಧ್ವನಿ ಕೇಳಿಸಿತು. ಎಂತಹ ಸ್ವಾಮಿಗಳಪ್ಪ! ಕಟ್‍ಪಿಟ್ ತಿನ್ನಲ್ವೇನ್ರೀ?' ಎಂದು ಕೇಳಿದರು. ವಾಜಪೇಯಿಯವರು ಎಷ್ಟು ಒಳ್ಳೆಯ ನಾಯಕರೋ ಅಷ್ಟೇ ಒಳ್ಳೆಯ ಅತಿಥಿ ಸತ್ಕಾರ ನಿಪುಣರೂ ಆಗಿದ್ದರು.</p>
<p>ಉತ್ತರ ಪ್ರದೇಶದ ರಾಜ್ಯಪಾಲರಾದ ರಾಮ್‍ನಾಯಕರೂ ಸಹ ವಾಜಪೇಯಿಯವರ ಸ್ನೇಹಮಯ ವ್ಯಕ್ತಿತ್ವಕ್ಕೆ ಮಾರು ಹೋಗಿದ್ದಾರೆ. 1994ರಲ್ಲಿ ರಾಮನಾಯಕರಿಗೆ ಕ್ಯಾನ್ಸರ್ ಡಯಾಗ್ನೋಸ್ ಆಗಿತ್ತು. ಸ್ಥಿತಿ ಗಂಭೀರವಾಗಿತ್ತು. ಆಗ ರಾಮನಾಯಕರು ಸಂಸತ್ತಿನಲ್ಲಿ ಪಬ್ಲಿಕ್ ಅಕೌಂಟ್ಸ್ ಸಮಿತಿಯ ಛೇರ್‍ಮನ್ ಮತ್ತು ಪಾರ್ಟಿಯ ಮುಖ್ಯ ಸಚೇತಕರಾಗಿದ್ದರು. 'ನನಗೆ ಆರೋಗ್ಯ ಸರಿಯಿಲ್ಲದ ಕಾರಣ ನಾನು ಛೇರ್‍ಮನ್ ಹುದ್ದೆಗೆ ರಾಜೀನಾಮೆ ಕೊಡುತ್ತೇನೆ' ಎಂದು ಅವರು ವಾಜಪೇಯಿಯವರಿಗೆ ಹೇಳಿದರು. ಬೇಡ ಬೇಡ ನೀವೇ ಇರಿ. ಎಂದು ವಾಜಪೇಯಿ ಬಲವಂತ ಮಾಡಿದರು. ಮತ್ತೆ ಇದ್ದಕ್ಕಿದ್ದಂತೆ ಒಂದು ದಿನ ಅವರ ಸಹಾಯಕರಾದ ಶಿವಕುಮಾರರ ಫೋನು ಬಂತು. ಇದಾದ ಒಂದು ಗಂಟೆಯ ನಂತರ ವಾಜಪೇಯಿಯವರು ನಾಯಕರನ್ನು ನೋಡಲು ಅವರ ಮನೆಗೆ ಹೋದರು. ತುಂಬಾ ಹೊತ್ತು ಅವರ ಮನೆಯಲ್ಲಿದ್ದರು. ಶುಶ್ರೂಷೆ, ಆರೋಗ್ಯ ಮತ್ತು ಅವಶ್ಯಕತೆ ಎಲ್ಲಾ ವಿಚಾರಿಸಿದರು. ಚಿಕ್ಕ ಮನೆ. ಜನಗಳಿದ್ದರೂ ವಾಜಪೇಯಿಯವರನ್ನು ಸ್ವಾಗತಿಸಲು ಏರ್ಪಾಟಾಗಿರಲಿಲ್ಲ. ರಾಮನಾಯಕರು ಹುಷಾರಾದ ಮೇಲೆ ಕಾರ್ಯಕ್ರಮವೊಂದನ್ನು ಆಯೋಜಿಸಲಾಯಿತು. ಅದರಲ್ಲಿ ವಾಜಪೇಯಿಯವರು ಕೂಡ ಇದ್ದರು. ಆ ಕಾರ್ಯಕ್ರಮದಲ್ಲಿ ವಾಜಪೇಯಿಯವರು, 'ರಾಮಭಾವುರವರು ತೋರಿದ ಧೈರ್ಯ ಅನುಪಮವಾದುದು. ನಾನು ಅವರ ಮನೆಗೆ ಹೋಗಿದ್ದೆ. ಸಣ್ಣ ಕಟ್ಟಡ. ಆದರೆ ಮನಸ್ಸು ದೊಡ್ಡದು. ಕಟ್ಟಡವು ಇಟ್ಟಿಗೆ, ಕಲ್ಲುಗಳ ಗೋಡೆಗಳಿಂದ ರೂಪುಗೊಳ್ಳುತ್ತದೆ. ಮನೆ ಮನಸ್ಸಿನಿಂದ ನಿರ್ಮಾಣವಾಗುತ್ತದೆ. ನಾವು ಮತ್ತು ನೀವು ಕಟ್ಟಡವನ್ನು ಕೊಂಡುಕೊಳ್ಳಬಹುದು. ಆದರೆ ಮಮಕಾರವಿಲ್ಲದಿದ್ದರೆ ಮನೆಯನ್ನು ನಿರ್ಮಿಸಲಾಗುವುದಿಲ್ಲ' ಎಂದು ಹೇಳಿದರು.</p>
<p>ಆಮೇಲೆ ವಾಜಪೇಯಿಯವರು, 'ಇಷ್ಟೊಂದು ಜನ ಈ ಸಭೆಯಲ್ಲಿ ನೆರೆದಿರುವುದು ರಾಮನಾಯಕರಿಗೋಸ್ಕರ. ಇಷ್ಟೊಂದು ಜನರ ಪ್ರೀತಿ, ವಿಶ್ವಾಸ, ಸಹಕಾರ, ಆಶೀರ್ವಾದ ಸಿಗುತ್ತಿರುವುದು ನೋಡಿದರೆ ಅಸೂಯೆ ಬರುತ್ತದೆ' ಎಂದು ಹೇಳಿದರು.</p>
<p>ಕೇಂದ್ರದ ಮಂತ್ರಿಗಳಾದ ಕಲ್‍ರಾಜ್‍ಮಿಶ್ರರು 1963ರಲ್ಲಿ ಗೋರಖಪುರದಲ್ಲಿ ಸಂಘದ ಪ್ರಚಾರಕರಾಗಿ ವಾಜಪೇಯಿಯವರ ಸಂಪರ್ಕಕ್ಕೆ ಬಂದರು. ಅಲ್ಲಿ ವಾಜಪೇಯಿಯವರ ಕಾರ್ಯಕ್ರಮಗಳು ಜರುಗುತ್ತಿದ್ದವು. ಮಿಶ್ರರು ಹೇಳುತ್ತಾರೆ, 'ವಾಜಪೇಯಿಯವರಿಗೆ ಹಿಂದಿ ಭಾಷೆಯ ಸೆಳೆತ ಯಾವಾಗಲೂ ಇದ್ದದ್ದೆ. ಅವರು ನಮ್ಮಗಳ ಹಿಂದಿಯನ್ನೂ ಸಹ ತಿದ್ದುತ್ತಿದ್ದರು. ಯಾವುದೇ ಭಾಷಣದಲ್ಲಾಗಲೀ ಅಥವಾ ಚರ್ಚೆಯಲ್ಲಾಗಲೀ ಎಲ್ಲಾದರೂ ತಪ್ಪು ಕಂಡರೆ ನಗುತ್ತಾ ಮಧ್ಯೆ ಬಾಯಿಹಾಕಿ ತಿದ್ದುತ್ತಿದ್ದರು. ಯಾವ ಸಂದರ್ಭದಲ್ಲೂ ಕಾರ್ಯಕರ್ತರಲ್ಲಿ ಒಂದು ರೀತಿಯ ಹೀನಭಾವ ಅಥವಾ ಹಿಂಜರಿಕೆ ಬರದಂತೆ ನೋಡಿಕೊಳ್ಳುತ್ತಿದ್ದರು. ಒಬ್ಬ ಕಾರ್ಯಕರ್ತ ಹೇಗೆ ರೂಪುಗೊಳ್ಳಬೇಕು? ಅವನ ವಿಕಾಸ ಹೇಗಾಗಬೇಕು? ಅವನು ಹೇಗೆ ಮುಂದೆ ಬರಬೇಕು? ಅವನಲ್ಲಿ ಆತ್ಮವಿಶ್ವಾಸ ಹೇಗೆ ಜಾಗೃತವಾಗಬೇಕು ಎಂಬುದನ್ನು ಅವರು ತಮ್ಮ ನಡವಳಿಕೆಯಿಂದ ಬಹಳ ಸುಲಭವಾಗಿ ಕಾರ್ಯಕರ್ತನ ತನಕ ತಲುಪಿಸುತ್ತಿದ್ದರು. ಕಾರ್ಯಕರ್ತನಿಗೆ ಅರಿವಿಲ್ಲದೇ ಅವನ ಪರಿವರ್ತನೆಯಾಗುತ್ತಿತ್ತು. ಅವರ ಮಾತುಗಳೆಲ್ಲ ಅವನಿಗೆ ಅರ್ಥವಾಗಿಬಿಡುತ್ತಿತ್ತು.'</p>
<p>ಲಖ್ನೌನ ಮೀರಾಬಾಯಿ ಮಾರ್ಗಕ್ಕಿಂತ ಮುಂಚೆ ಮತ್ತೊಂದು ಕಡೆ ವಾಜಪೇಯಿಯವರು ಇಳಿದುಕೊಳ್ಳುತ್ತಿದ್ದರು. ಅದೇ ಭಾರ್ಗವ ಸಾಹೇಬರ ಮನೆ. ಅದು ಬಿಜೆಪಿ ಕಛೇರಿಯ ಹಿಂಭಾಗದಲ್ಲಿತ್ತು. ಭಾರ್ಗವರು ವಿಶ್ವ ಹಿಂದೂ ಪರಿಷತ್ತಿನ ನಾಯಕರಾಗಿದ್ದರು. ಚುನಾವಣೆಗಳಲ್ಲಿ ವಾಜಪೇಯಿಯವರ ಸಹಾಯಕರೂ ಆಗಿದ್ದರು. 'ನಮ್ಮ ಮನೆಗೆ ಅಶೋಕ್ ಸೀಂಘಾಲ್, ವಾಜಪೇಯಿ, ಉಮಾಭಾರತಿ ಹಾಗೂ ಬಿಜೆಪಿಯ ಅನೇಕ ನಾಯಕರುಗಳು ಬಂದು ಹೋಗುವುದು ನಡೆದೇ ಇತ್ತು. ತಂದೆಯವರು ರಾಮ ಮಂದಿರದ ಆಂದೋಲನದಲ್ಲಿ ಮತ್ತು ವಿಶ್ವ ಹಿಂದೂ ಪರಿಷತ್ತಿನ ಕಾರ್ಯಕ್ರಮದಲ್ಲಿ ತೊಡಗಿಕೊಳ್ಳುತ್ತಿದ್ದರು. ಎಲ್ಲರೂ ಅಲ್ಲಿ ಸೇರುತ್ತಿದ್ದರು. ಆದರೆ ವಾಜಪೇಯಿಯವರು ಯಾವತ್ತೂ ಅಯೋಧ್ಯೆಯಲ್ಲಿ ರಾಮಮಂದಿರದ ದರ್ಶನಕ್ಕೆ ಅಥವಾ ಯಾವುದೇ ಕಾರ್ಯಕ್ರಮಕ್ಕೆ ಹೋಗಲೇ ಇಲ್ಲ' ಎಂದು ಭಾರ್ಗವರ ಮಗನಾದ ಪ್ರದೀಪ ಭಾರ್ಗವ ಹೇಳುತ್ತಾರೆ.</p>
<p>ವಾಜಪೇಯಿಯವರು ಪ್ರಧಾನಿಗಳಾಗಿದ್ದಾಗ ಲಖ್ನೌನಲ್ಲಿ ಅವರ ಸೋದರಳಿಯನ ಮದುವೆಯಾಯಿತು. ಆಗ ವಾಜಪೇಯಿಯವರು ನವದಂಪತಿಗಳನ್ನು ಔತಣಕ್ಕೆ ಕರೆದರು. ಲಖ್ನೌನಲ್ಲಿದ್ದ ಒಳ್ಳೆಯ ಚೈನೀಸ್ ರೆಸ್ಟೋರೆಂಟ್‍ನಲ್ಲಿ ಡಿನ್ನರ್ ವ್ಯವಸ್ಥೆ ಮಾಡಿದರು. ವಾಜಪೇಯಿ ಊಟ ಮಾಡಲು ಕೂತಾಗ ಇಡೀ ರಸ್ಟೋರೆಂಟ್ ತುಂಬಾ ಮೌನ ಆವರಿಸಿತ್ತು. ಯಾಕೆ ಯಾರೂ ಈ ರೆಸ್ಟೋರೆಂಟಿಗೆ ಬರುವುದಿಲ್ಲವೇನು? ಎಂದು ವಾಜಪೇಯಿ ಕೇಳಿದರು. ಪಿಎಂರವರ ರಕ್ಷಣಾ ಆಫೀಸರುಗಳು ರೆಸ್ಟೋರೆಂಟನ್ನು ಖಾಲಿ ಇಡಲು ಹೇಳಿದ್ದಾರೆ ಎಂದು ಉತ್ತರಿಸಲಾಯಿತು. ಇದನ್ನು ಕೇಳಿದ ವಾಜಪೇಯಿಯವರು ಇಲ್ಲ ಇಲ್ಲ ಹೀಗೆಲ್ಲ ಮಾಡಬಾರದು. ಕರೆಯಿರಿ ಜನರನ್ನು ಎಂದು ಹೇಳಿದರು. ಆಮೇಲೆ ಜನ ಬರತೊಡಗಿದರು. ಜನರ ಜೊತೆಗೆ ಊಟ ಮಾಡಿದರು. ಊಟ ಆದಮೇಲೆ ಜೇಬಿನಿಂದ ಐವತ್ತು ರೂ.ಗಳ ನೋಟಿನ ಒಂದು ದೊಡ್ಡ ಕಂತೆಯನ್ನು ತೆಗೆದುಕೊಟ್ಟು ಬಿಲ್ ಪಾವತಿಸಿದರು.</p>
<p>1991ರ ಚುನಾವಣೆಯಲ್ಲಿ ಗೆದ್ದ ನಂತರ ಲಖ್ನೌನಲ್ಲಿ ಮೊದಲಿಗೆ ನಡೆದ ಧನ್ಯವಾದ ಅರ್ಪಿಸುವ ಕಾರ್ಯಕ್ರಮದಲ್ಲಿ ವಾಜಪೇಯಿ ಭಾಗವಹಿಸಲು ಹೋದರು. ಅಂದು ಜನಜಂಗುಳಿ ಸ್ವಲ್ಪ ಕಡಿಮೆ ಇತ್ತು. ಸಭೆಗೆ ಜನ ಕಡಿಮೆಯಾದರು ಎಂದು ಆಯೋಜಕರು ಕ್ಷಮೆಯಾಚಿಸಿದರು. ಆಗ ವಾಜಪೇಯಿಯವರು 'ಜನರೇನು ಕಡಿಮೆಯಾಗಿಲ್ಲ. ಇವರನ್ನು ಉಳಿಸಿಕೊಳ್ಳಬೇಕು. ಇವರೆಲ್ಲ ಪಾರ್ಟಿಯ ಜೊತೆ ಇರಬೇಕು' ಎಂದು ಹೇಳಿದರು.</p>
<p>ವಾಜಪೇಯಿಯವರು ಸಂಬಂಧಗಳಿಗೆ ತುಂಬಾ ಬೆಲೆ ಕೊಡುತ್ತಾರೆ. ಬಿಜೆಪಿಯ ನಾಯಕರಾದ ವಿಜಯ್ ಗೋಯಲರ ಜೊತೆ ವಾಜಪೇಯಿಯವರಿಗೆ ಉತ್ತಮ ಸಂಬಂಧವಿತ್ತು. ವಿಜಯ ಗೋಯಲರ ಮದುವೆಯಾದಾಗ ವಾಜಪೇಯಿ ಅದರಲ್ಲಿ ಭಾಗವಹಿಸಲು ರಾಜೌರಿ ಗಾರ್ಡನ್‍ವರೆಗೆ ಹೋಗಲಿಲ್ಲ. ದಿಬ್ಬಣದ ಜೊತೆ ಕುದುರೆಯೊಡನೆ ಹೆಜ್ಜೆ ಹಾಕುತ್ತ ಸಾಗಿದರು.</p>
<p>ಆಡ್ವಾಣಿಯವರೂ ಕೂಡ ಖಾಸಗಿ ಸಂಬಂಧಗಳಿಗೆ ಬೆಲೆ ಕೊಡುವವರೆ. ವಿಜಯ ಗೋಯಲರ ಮನೆಯಲ್ಲಿ ಮಗು ಹುಟ್ಟಿದಾಗ ಆಡ್ವಾಣಿಯವರು ಶುಭಾಷಯಗಳನ್ನು ಅರ್ಪಿಸಲು ಅವರ ಮನೆಗೆ ಹೋದರು. ಸ್ವಲ್ಪ ಹೊತ್ತಾದ ಮೇಲೆ ವಾಜಪೇಯಿ ವಿಜಯ ಗೋಯಲರಿಗೆ ಫೋನು ಮಾಡಿದರು. 'ಆಡ್ವಾಣಿಯೊಬ್ಬರೇ ಬಂದಿದ್ದಾರೆ. ನಾನೂ ಬರಬೇಕಾಗಿತ್ತು' ಎನ್ನುತ್ತ ಪ್ರೀತಿಯ ಶುಭಾಷಯಗಳನ್ನು ಹೇಳಿದರು.</p>
<p>'ನಾನು ಬಾಲ್ಯದಲ್ಲಿ ಅವರ ಭಾಷಣ ಕೇಳಲು ರಾಮಲೀಲಾ ಮೈದಾನದವರೆಗೆ ಕಾಲ್ನಡಿಗೆಯಲ್ಲೇ ಹೋಗುತ್ತಿದ್ದೆ. ಅವರಿಗೋಸ್ಕರ ಜನ ಗಂಟೆಗಟ್ಟಲೆ ಕಾಯುತ್ತಿದ್ದರು. ಆಗೆಲ್ಲಾ ಜನರನ್ನು ಬಸ್‍ಗಳಲ್ಲಿ, ಟ್ರಕ್‍ಗಳಲ್ಲಿ ಕರೆದುಕೊಂಡು ಬರುವ ಅವಶ್ಯಕತೆಯೇ ಇರುತ್ತಿರಲಿಲ್ಲ. ವಾಜಪೇಯಿ ಯಾವಾಗ ಮಾತಾಡಲು ಶುರು ಮಾಡುವರೋ ಎಂದು ಜನ ತದೇಕಚಿತ್ತದಿಂದ ತುದಿಗಾಲಲ್ಲಿ ನಿಂತು ಕಾಯುತ್ತಿದ್ದರು. ಅವರ ಮಾತಿನ ಜಾದೂ ಹೇಗಿತ್ತೆಂದರೆ, ಏನಪ್ಪಾ ಎಷ್ಟೊಂದು ನಗಿಸುತ್ತಿದ್ದಾರೆ ಎನ್ನುವಷ್ಟರಲ್ಲಿ ಭಾವುಕರಾಗಿಸಿ ಅಳಿಸಿಬಿಡುತ್ತಿದ್ದರು' ಎಂದು ವಿಜಯ್ ಗೋಯಲ್ ಹೇಳುತ್ತಾರೆ.</p>
<p>ಕೇವಲ ಪಾರ್ಟಿಯ ಕಾರ್ಯಕರ್ತರಷ್ಟೇ ಅಲ್ಲ. ಸಾಮಾನ್ಯ ಜನರೂ ಸಹ ವಾಜಪೇಯಿಯವರನ್ನು ಪ್ರೀತಿಸುತ್ತಿದ್ದರು ಮತ್ತು ಗೌರವ ತೋರಿಸುತ್ತಿದ್ದರು. ಒಮ್ಮೆ ಚುನಾವಣಾ ಪ್ರಚಾರಕ್ಕಾಗಿ ಹೋಗಿದ್ದಾಗ ಶಿಮ್ಲಾದಲ್ಲಿದ್ದರು. ಕೊರೆಯುವ ಚಳಿ, ಅದರ ಜೊತೆಗೆ ಸಭೆ ನಡೆಯುವಾಗಲೇ ಮಳೆ ಶುರುವಾಯಿತು. ಭಾಷಣ ಮುಗಿಯುತ್ತಾ ಬಂದಂತೆ ಮಳೆ ಜೋರಾಗತೊಡಗಿತು. ವಾಜಪೇಯಿ ಚಳಿಯಲ್ಲಿ ನಡುಗುತ್ತಿದ್ದರು. ಅಷ್ಟರಲ್ಲಿ ಯಾರೋ ಒಬ್ಬ ಗುಂಪಿನಿಂದ ಇದ್ದಕ್ಕಿದ್ದಂತೆ ಮುಂದೆ ಬಂದು ತನ್ನ ಮಫ್ಲರನ್ನು ಬಿಚ್ಚಿ ವಾಜಪೇಯಿಯವರ ತಲೆಗೆ ಹೊದೆಸಿದ. ಅವನು ಏನೊಂದೂ ಮಾತಾಡಲೂ ಇಲ್ಲ. ಧನ್ಯವಾದ ಬಯಸಲೂ ಇಲ್ಲ. ಅವರೂ ಬೇರೆಯವರಿಗೆ ನಿಸ್ವಾರ್ಥದಿಂದ ಸೇವೆ ಮಾಡುತ್ತಿದ್ದುದರಿಂದಲೇ ಅವರಿಗೆ ಈ ರೀತಿಯ ಸೇವೆ ಸಿಗುತ್ತಾ ಬಂತು.</p>
<p>ಪ್ರಧಾನಮಂತ್ರಿ ವಾಜಪೇಯಿಯವರ ಜೊತೆ ನನಗೂ ಸಹ ಅನೇಕ ಬಾರಿ ವಿದೇಶಯಾತ್ರೆ ಮಾಡುವ ಸದವಕಾಶ ಬಂದೊದಗಿತು. ಆಗೆಲ್ಲ ಅವರು ಎಲ್ಲರೊಡನೆಯೂ ತುಂಬಾ ಆತ್ಮೀಯತೆಯಿಂದ ಇರುತ್ತಿದ್ದರು. ಏರ್ ಇಂಡಿಯಾದ ವಿಶೇಷ ವಿಮಾನದಲ್ಲಿ ಪ್ರಯಾಣಿಸುವಾಗ ತಮ್ಮ ವಿಶೇಷ ಕ್ಯಾಬಿನ್‍ನಿಂದ ಈಚೆ ಬಂದು ಪತ್ರಕರ್ತರೊಡನೆ ಹಾಸ್ಯ ಮಾಡುತ್ತ ಮಾತಾಡುತ್ತಿದ್ದರು. ಯಾರು ಏನು ತಿಂದರು? ತಿನ್ನಲಿಲ್ಲ? ಡ್ರಿಂಕ್ಸ್ ತೊಗೊಂಡರೋ ಇಲ್ಲವೋ ಎಂದು ಎಲ್ಲರನ್ನೂ ವಿಚಾರಿಸುತ್ತಿದ್ದರು. ಹೀಗೆ ಒಮ್ಮೆ ಅವರೊಂದಿಗೆ ಹೊರಟಾಗ ರಾಜ್‍ದೀಪ್ ಸರ್‍ದೇಸಾಯಿ ಜೊತೆಯಲ್ಲಿದ್ದರು. ವಾಜಪೇಯಿ ಅವರಿಗೆ ನ್ಯೂಯಾರ್ಕ್‍ಗೆ ಎಷ್ಟು ಬಾರಿ ಹೋಗಿದ್ದೀರಿ? ಎಂದು ಕೇಳಿದರು. ರಾಜದೀಪರು, 'ಹೆಚ್ಚಾಗಿ ಹೋಗಿಲ್ಲ' ಎಂದರು. ಇದನ್ನು ಕೇಳಿದ ವಾಜಪೇಯಿ, 'ಬ್ರಜೇಶರ ಜೊತೆಯಲ್ಲಿ ಇರಿ. ಒಳ್ಳೊಳ್ಳೆ ರೆಸ್ಟೋರೆಂಟ್‍ಗೆ ಕರೆದೊಯ್ಯುತ್ತಾರೆ. ಅವರು ನ್ಯೂಯಾರ್ಕ್‍ನ ಅತ್ಯುತ್ತಮ ವಸ್ತುಗಳನ್ನು ತೋರಿಸುತ್ತಾರೆ' ಎಂದು ಹೇಳಿದರು.</p>
<p>ಒಳ್ಳೊಳ್ಳೆ ಆಹಾರ ಮತ್ತು ಪಾನೀಯಗಳ ಸೇವನೆ ಅವರ ಹವ್ಯಾಸವಾಗಿತ್ತು. ಈ ವಿಷಯದಲ್ಲಿ ವಾಜಪೇಯಿ, ಬ್ರಜೇಶ್‍ಮಿಶ್ರ ಹಾಗೂ ಜಸವಂತ ಸಿಂಹ ಇವರ ಜೋಡಿಯನ್ನು ‘ತ್ರಿಮೂರ್ತಿಗಳು’ ಎಂದು ಕರೆಯಬಹುದಾಗಿದೆ.</p>
<p>ಅಮೇರಿಕದ ಇದೇ ಪ್ರವಾಸದಲ್ಲಿ ಅಲ್ಲಿನ ವಿಶ್ವ ಹಿಂದೂ ಪರಿಷತ್ತಿನ ಕಾರ್ಯಕ್ರಮವೊಂದರಲ್ಲಿ ವಾಜಪೇಯಿಯವರು 'ನಾನಂತೂ ಎಂದೆಂದೂ ಸ್ವಯಂಸೇವಕನೇ ಆಗಿದ್ದೇನೆ' ಎಂದರು. ಅವರ ಈ ಹೇಳಿಕೆಯನ್ನು ಸದಾ ಪ್ರತಿಯೊಬ್ಬನೂ ತನ್ನದೇ ಭಿನ್ನ ಭಿನ್ನ ನೋಟಗಳಿಂದ ನೋಡಿದ.</p>
<p>ವಾಜಪೇಯಿಯವರ ಅತ್ಯಂತ ನಿಕಟ ಮಿತ್ರರಾದ ಎನ್.ಎ. ಘಟಾಟೆ ಹೇಳುತ್ತಾರೆ, 'ವಾಜಪೇಯಿ ವಿನೋದ ಸ್ವಭಾವವುಳ್ಳವರು. ಆದರೆ ತುಂಬಾ ರಿಸರ್ವ್ ಕೂಡ. ಸಾಮಾನ್ಯವಾಗಿ ಕಡಿಮೆ ಮಾತಾಡುತ್ತಾರೆ. ಅನೇಕ ಸಾರಿ ನಾವಿಬ್ಬರೂ ಜೊತೆಯಲ್ಲಿ ಕಾರಿನಲ್ಲಿ ಪ್ರಯಾಣಿಸಿದ್ದೇವೆ. ಎರಡು ಮೂರು ಗಂಟೆಗಳ ಪ್ರಯಾಣದಲ್ಲಿಯೂ ಸಹ ಕಡಿಮೆ ಮಾತು ನಡೆಯುತ್ತಿತ್ತು. ಆದರೆ ಯಾವಾಗಲೇ ಆಗಲಿ ಏನೇ ಮಾತಾಡಿದರೂ ಅದಕ್ಕೆ ತೂಕವಿರುತ್ತಿತ್ತು. ಗಾಂಭೀರ್ಯತೆ ಇರುತ್ತಿತ್ತು. ಅದರಲ್ಲಿ ಹಾಸ್ಯ ಹಾಗೂ ವ್ಯಂಗ್ಯದ ಛಾಯೆ ಇರುತ್ತಿತ್ತು.'</p>
<p>ಪ್ರಧಾನಮಂತ್ರಿ ವಾಜಪೇಯಿಯವರ ವಿಶೇಷ ಅಧಿಕಾರಿಯಾಗಿದ್ದ ಶಕ್ತಿ ಸಿನ್ಹಾ ಹೇಳುತ್ತಾರೆ, 'ವಾಜಪೇಯಿ ನಿಜವಾದ ಉಕ್ಕಿನ ಮನುಷ್ಯ. ಯಾವುದೇ ವಿಷಯದ ಬಗ್ಗೆ ಒಮ್ಮೆ ಮನಸ್ಸಿನಲ್ಲಿ ತೀರ್ಮಾನ ಮಾಡಿದರೆಂದರೆ ಮುಗಿಯಿತು. ಯಾವುದೇ ಕಾರಣಕ್ಕೂ ಹಿಂದೆ ಸರಿಯರು. ಜೊತೆಗೆ ಅವರದು ತೆರೆದ ಮನಸ್ಸು. ಎಲ್ಲರ ಮಾತು ಕೇಳಿ ಎಲ್ಲರ ಅಭಿಪ್ರಾಯ ಆಲಿಸುವುದಕ್ಕೂ ಸಮಯ ವಿನಿಯೋಗಿಸಿ ತೀರ್ಮಾನ ತೆಗೆದುಕೊಳ್ಳುವಂಥವರು. ಯಾವತ್ತೇ ಆಗಲಿ ಅವರು ಪೊಲಿಟಿಕಲ್ ವಾಯ್ಸ್ ಪ್ರಯೋಗಿಸಲಿಲ್ಲ. 1996ರಲ್ಲಿ ಸರ್ಕಾರ ರಚಿಸಲು ರಾಷ್ಟ್ರಪತಿ ಭವನದಿಂದ ಪತ್ರ ಬಂದಿತ್ತು. ಬಹುಮತ ಇನ್ನೂ ಸಾಬೀತು ಪಡಿಸಿರಲಿಲ್ಲ, 'ನಮ್ಮ ಜೊತೆ ಕೆಲಸ ಮಾಡುವಿರಾ? ಆದರೆ ಇದು ಇರೋ ಅಂಥ ಸರ್ಕಾರ ಅಲ್ಲ ನೀವು ಯೋಚಿಸಿ. ಯಾವುದು ನಷ್ಟವಾಗುವುದೋ ಏನೋ ಗೊತ್ತಿಲ್ಲ. ಆದರೆ ರಾಜಕೀಯದಲ್ಲಿ ಮಾತ್ರ ನಷ್ಟ ಆಗೇ ಆಗುತ್ತದೆ' ಎಂದು ನನಗೆ ಹೇಳಿದ್ದರು.'</p>
<p>ಶಕ್ತಿ ಸಿನ್ಹಾ ಮುಂದುವರೆದು ಹೇಳುತ್ತಾರೆ, 'ಇಷ್ಟೊಂದು ದೀರ್ಘವಾದ ರಾಜಕೀಯ ಜೀವನದ ಹಾಗೂ ಅತ್ಯಂತ ಜನಪ್ರಿಯ ನಾಯಕರಾಗಿದ್ದರೂ ಕೂಡ. ಅವರಲ್ಲಿ ಎಳ್ಳಷ್ಟೂ ಅಹಂಕಾರವಿರಲಿಲ್ಲ. ಸಂತೃಪ್ತಿಯ ಭಾವವಿತ್ತು. ಏನೇ ಕೇಳಬೇಕಿದ್ದರೂ ಸಂಕೋಚ ಪಟ್ಟುಕೊಳ್ಳುತ್ತಿರಲಿಲ್ಲ. ಯಾವುದೇ ಸರ್ಕಾರಿ ಕಾಗದ ಪತ್ರಗಳಿಗೆ ಸಹಿ ಹಾಕುವುದಕ್ಕಿಂತ ಮುಂಚೆ ತಾವು ಇದನ್ನು ಕೂಲಂಕಷವಾಗಿ ಓದಿದ್ದೀರಿ ತಾನೇ? ಎಂದು ಕೇಳುತ್ತಿದ್ದರು. ಪ್ರತಿಯೊಂದು ಮಾಹಿತಿಯನ್ನು, ಸಂದೇಶವನ್ನು ಸೂಕ್ಷ್ಮವಾಗಿ ಓದುತ್ತಿದ್ದರು. ಯಾವುದೇ ವಿಷಯವಿರಬಹುದು ಅದರ ಆಗು ಹೋಗುಗಳನ್ನು ನಾಳಿನ ದೃಷ್ಟಿಯಲ್ಲಿಟ್ಟುಕೊಂಡು ಚಿಂತಿಸುತ್ತಿದ್ದರು. ಇನ್ನೊಂದು ಮುಖ್ಯವಾದ ವಿಚಾರವಿದೆ. ಅದೇನೆಂದರೆ ಅವರ ಭಾಷಣದಲ್ಲಿನ ದೀರ್ಘ ವಿರಾಮಕ್ಕೆ ಸಂಬಂಧಿಸಿದ್ದು. ಜನ ಇದನ್ನು ಅವರ ಸ್ಟೈಲ್ ಎನ್ನುತ್ತಾರೆ. ಭಾಷಣ ಮಾಡುವಾಗ ನಡುನಡುವೆ ಅವರು ಮೌನವನ್ನು ಬಹಳ ಸುಂದರವಾಗಿ ಬಳಸಿಕೊಳ್ಳುತ್ತಿದ್ದರು. ಅರ್ಥಕಳೆದುಕೊಳ್ಳದ, ಅಪಾರ್ಥ ಮೂಡಿಸದ, ಅಗತ್ಯವಾದ ಶಬ್ದಗಳನ್ನು ಹುಡುಕುವುದಕ್ಕೆ ಇನ್ನೊಬ್ಬರ ಮಾತುಗಳನ್ನು ಆಲಿಸುವುದಕ್ಕೋಸ್ಕರ, ಯೋಚಿಸುವುದಕ್ಕೋಸ್ಕರ ಅವರು ಕಣ್ಣು ಮುಚ್ಚುತ್ತಿದ್ದರು. ಕಾರ್ಗಿಲ್ ಕದನದ ಸಮಯದಲ್ಲಿ ನವಾಜ್ ಶರೀಫರ ಹೇಳಿಕೆ ಬಗ್ಗೆ ನಮ್ಮ ದೇಶದ ಜನರು ತುಂಬಾ ಖಾರವಾದ ಪ್ರತಿಕ್ರಿಯೆ ನೀಡಿದಾಗ 'ನಮಾಜ್ ಶರೀಫರು ಏಕೆ ಈ ರೀತಿ ಮಾತಾಡುತ್ತಿದ್ದಾರೆ? ಎಂದು ಯೋಚಿಸಬೇಕು. ತಾವೇ ಅವರ ಜಾಗದಲ್ಲಿದ್ದರೆ ಏನು ಮಾಡುತ್ತಿದ್ದಿರಿ? ಏನು ಹೇಳುತ್ತಿದ್ದಿರಿ?' ಎಂದು ವಾಜಪೇಯಿ ಕೇಳಿದ್ದರು.</p>
<p>ಸಿನ್ಹಾ ಹೇಳುತ್ತಾರೆ, 'ವಾಜಪೇಯಿಯವರ ಭಾಷಣವನ್ನು ಆಗಾಗ ಹೊಗಳಲಾಗುತ್ತದೆ. ಅವರ ಭಾಷಣವನ್ನು ಇಷ್ಟ ಪಡುವವರ ಸಂಖ್ಯೆ ಕೋಟಿ ದಾಟುತ್ತದೆ. ಅವರ ಮೇಲೆಲ್ಲ ರಾಜಕೀಯ ದಿಗ್ಬಂಧನ ಹೇರಲಾಗುವುದಿಲ್ಲ. ವಾಜಪೇಯಿ ಭಾಷಣದ ಬಗ್ಗೆ ತುಂಬಾ ಎಚ್ಚರವಾಗಿರುತ್ತಿದ್ದರು. ಸಂಪೂರ್ಣ ತಯಾರಾಗಿದ್ದುಕೊಂಡು ಭಾಷಣ ಮಾಡುತ್ತಿದ್ದರು. ಏನೇನು ಐಡಿಯಾ ಬರುತ್ತಿತ್ತೋ ಅದನ್ನೆಲ್ಲ ಬರೆದುಕೊಳ್ಳುತ್ತಿದ್ದರು. ಯಾವುದೇ ವಿಷಯದ ಬಗ್ಗೆ ಅವರಿಗೆ ವ್ಯಾಪಕ ಮಾಹಿತಿಗಳಿರುತ್ತಿದ್ದವು. ಬರೆಯುವುದರಿಂದ ಮಾತಾಡುವ ಶಿಸ್ತು ಬರುತ್ತದೆ ಎಂದು ಹೇಳುತ್ತಿದ್ದರು.'</p>
<p>ವಾಜಪೇಯಿಯವರ ಜೊತೆ ಸುಮಾರು ಇಪ್ಪತ್ತು ವರ್ಷಗಳ ಕಾಲ ರಾಜಕೀಯ ಕಾರ್ಯಕರ್ತನಾಗಿ ಹಾಗೂ ಸಹೋದ್ಯೋಗಿಯಾಗಿ ಕೆಲಸ ಮಾಡಿರುವ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸದಸ್ಯರಾದ ಅಮಿತಾಭ್ ಸಿನ್ಹಾ ಹೇಳುತ್ತಾರೆ, `ವಾಜಪೇಯಿಯವರನ್ನು ಕೇವಲ ಅಜಾತಶತ್ರು ಎಂದಷ್ಟೇ ಕರೆದರೆ ಸಾಲದು. ಏಕೆಂದರೆ ಯಾರಿಗೆ ಶತ್ರುಗಳಿಲ್ಲವೋ ಅವನು ಮಾತ್ರ ಅಜಾತಶತ್ರು. ಆದರೆ ವಾಜಪೇಯಿಯವರಿಗೆ ಪ್ರತಿಯೊಬ್ಬರೂ ಮಿತ್ರರೇ. ಎಲ್ಲರೂ ಅವರನ್ನು ಬಯಸುವವರೇ. ಎಲ್ಲರೂ ಅವರ ಪ್ರಶಂಸಕರೇ. ‘ಯು ಕೆನ್ ನಾಟ್ ಪ್ಲೀಸ್ ಆಲ್ ಪೀಪಲ್ ಆಲ್ ದ ಟೈಮ್ಸ್’ ಎಂಬ ಇಂಗ್ಲೀಷ್ ನುಡಿಗಟ್ಟನ್ನು ಅವರು ಸುಳ್ಳಾಗಿ ಸಾಭೀತು ಪಡಿಸಿದ್ದಾರೆ. ಮಾತಾಡುತ್ತಾ ನಗುವ ಅವರ ಕಣ್ಣುಗಳು, ಬಾಯ್ತೆರೆಯದೇ ಪ್ರಶ್ನಿಸುವ-ಉತ್ತರಿಸುವ ಆ ಮುಖ - ಈ ರೀತಿ ಅವರ ವ್ಯಕ್ತಿತ್ವವೇ ಒಂದು ರಹಸ್ಯವಾಗಿದೆ.'</p>
<p>ವಾಜಪೇಯಿಯವರು ಆಹಾರಪ್ರಿಯರು. ಇದು ಎಲ್ಲರಿಗೂ ಗೊತ್ತು. ಆದರೆ ಅವರ ವೈಯಕ್ತಿಕ ಸ್ಟಾಫ್‍ಗೆ ಅವರ ಈ ಗುಣವೇ ದೊಡ್ಡದೊಂದು ಸಮಸ್ಯೆಯಾಗಿತ್ತು. ಕೆಲವೊಮ್ಮೆ ವಾಜಪೇಯಿಯವರನ್ನು ತಡೆಯಬೇಕಾಗುತ್ತಿತ್ತು. ಪ್ರಧಾನಿಗಳಾದ್ದರಿಂದ ದಿನವಿಡೀ ಬೈಠಕ್‍ಗಳಾಗುತ್ತಿದ್ದವು. ಭೇಟಿಯಾಗುತ್ತಿತ್ತು. ಪ್ರತಿ ಭೇಟಿಯಲ್ಲೂ ಸಮೋಸಾಗಳು, ಗುಲಾಬ್ ಜಾಮೂನುಗಳು ಇರುತ್ತಿದ್ದವು. ವಾಜಪೇಯಿ ಹಗಲಲ್ಲಿ ಐದೈದು ಸಾರಿ ಸಮೋಸಾ, ಗುಲಾಬ್ ಜಾಮೂನು ತಿನ್ನುತ್ತಿದ್ದರು. ಭೇಟಿಯಾಗಲು ಬರುತ್ತಿದ್ದ ಪ್ರತಿಯೊಬ್ಬರ ಜೊತೆಯಲ್ಲಿ ತಿನ್ನುತ್ತಿದ್ದರು. ಇಂಥ ಪರಿಸ್ಥಿತಿಯಲ್ಲಿ ಅವರ ವೈಯಕ್ತಿಕ ಸ್ಟಾಫ್‍ಗೆ ಅವರನ್ನು ನಿಯಂತ್ರಿಸುವುದು ಕಷ್ಟವಾಗುತ್ತಿತ್ತು.</p>
<p>ಭೋಪಾಲ್‍ನಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿಯ ಬೈಠಕ್ ನಡೆದಿತ್ತು. ಶಿವರಾಜ್‍ಸಿಂಹ ಚೌಹಾಣ್‍ರಿಗೆ ವಾಜಪೇಯಿಯವರ ಊಟೋಪಚಾರದ ಜವಾಬ್ದಾರಿ ವಹಿಸಲಾಗಿತ್ತು. ಸಂಜೆ ನಾಲ್ಕು ಗಂಟೆಗೆ ಸರಿಯಾಗಿ ದಿನವೂ ಚೌಹಾಣರು ವಾಜಪೇಯಿಯವರಿಗೆ ಬಗೆ ಬಗೆಯ ಹಣ್ಣು ಹಂಪಲು ತೆಗೆದುಕೊಂಡು ಹೋಗುತ್ತಿದ್ದರು. ಆಗ ವಾಜಪೇಯಿಯವರು 'ಅರೆ ಭಾಯಿ ಇದೇನಿದು ಹುಲ್ಲು ಸೊಪ್ಪು ತಂದಿರುವಿರಿ! ಸ್ವಲ್ಪ ಪಕೋಡನೋ, ವಡೆನೋ ಉಪ್ಪುಪ್ಪಾದ ಪದಾರ್ಥವೋ, ಜಿಲೇಬಿಯೋ ತರೋದಲ್ವೆ? ಇವೆಲ್ಲಾ ತಿನ್ನಬೇಕಾ?' ಎಂದು ಕೇಳಿದರು.</p>
<p>ಮಧ್ಯಾಹ್ನದ ಊಟ ನಡೆದಿತ್ತು. ಕುಕ್ ಅಡುಗೆ ಮಾಡುತ್ತಿದ್ದ. ಬಲಬೀರ್ ಪುಂಜ್ ಮತ್ತು ಕೆಲವು ಜನರು ವಾಜಪೇಯಿಯವರ ಜೊತೆ ಡೈನಿಂಗ್ ಟೇಬಲ್ ಹತ್ತಿರ ಕೂತಿದ್ದರು. ಚಪಾತಿಗಳು ಸ್ವಲ್ಪ ಸೀದಂತೆ, ಒಣಕಲಂತೆ ಕಾಣುತ್ತಿದ್ದವು. ವಾಜಪೇಯಿ ಎದ್ದು ಸೀದಾ ಅಡುಗೆ ಮನೆಗೆ ಹೋದರು. ದೇಶೀ ತುಪ್ಪದಲ್ಲಿ ಪೂರಿಗಳನ್ನು ಕರಿಯತೊಡಗಿದರು. ಕರಿದು ಕರಿದು ಎಲ್ಲರ ತಟ್ಟೆಗೂ ಬಡಿಸತೊಡಗಿದರು. ಆಗ ಮಿಸೆಸ್ ಕೌಲ್ ಬಂದು 'ಈ ಪೂರಿಗಳು ಆರೋಗ್ಯಕ್ಕೆ ಒಳ್ಳೆಯವಲ್ಲ' ಎಂದರು. 'ಇವು ಪೂರಿಗಳಲ್ಲದೆ ಮತ್ತೇನು? ಶುದ್ಧ ದೇಶೀ ತುಪ್ಪದಲ್ಲಿ ಕರಿದ ಶುದ್ಧ ಪೂರಿಗಳು' ಎಂದು ವಾಜಪೇಯಿ ಹೇಳಿದರು.</p>
<p>ಬಲಬೀರ್ ಪುಂಜರು ಮತ್ತೊಂದು ಘಟನೆ ಹೇಳುತ್ತಾರೆ. ಒಮ್ಮೆ ಅವರು ಅಟಲ್‍ಜೀ ಜೊತೆ ರೈಲಿನಲ್ಲಿ ಕೊಲ್ಕೊತ್ತಾದಿಂದ ರಾಂಚಿಗೆ ಹೋಗುತ್ತಿದ್ದರು. ಕೊಲ್ಕೊತ್ತಾ ಸ್ಟೇಷನ್ನಿನಲ್ಲಿ ಪರಿಚಿತ ಪರಿವಾರದವರೊಬ್ಬರು ಊಟ ತಂದುಕೊಟ್ಟರು. ಫಸ್ಟ್‍ಕ್ಲಾಸ್ ಬೋಗಿಯಲ್ಲಿ ವಾಜಪೇಯಿ ಕೆಳಗಿನ ಸೀಟಿನಲ್ಲಿದ್ದರೆ ಪುಂಜರು ಮೇಲಿನ ಬರ್ತ್‍ನಲ್ಲಿದ್ದರು. ವಾಜಪೇಯಿ ಟಿಫನ್ ತೆರೆದು ನೋಡಿದರು. ಪೂರಿಗಳು ಹಾಗೂ ಪಲ್ಯವಿತ್ತು. ಪುಂಜರು ಕರಿದಿರುವ ಪದಾರ್ಥ ಬಿಟ್ಟುಬಿಟ್ಟಿದ್ದರು. ಆಗ ನೀವು ಬರೀ ಪಲ್ಯ ತಿನ್ನಿರಿ ಎಂದು ವಾಜಪೇಯಿ ಪುಂಜರಿಗೆ ಹೇಳಿದರು. ಬಲಬೀರ್ ಪುಂಜರು ಪಲ್ಯ ತಿನ್ನತೊಡಗಿದಾಗ ವಾಜಪೇಯಿಯವರು, 'ಈ ಪರಿವಾರವು ನಮಗೋಸ್ಕರ ತುಂಬಾ ವಿಶೇಷವಾಗಿ ಪೂರಿಗಳನ್ನು ಮಾಡಿದ್ದಾರೆ. ಪೂರಿಗಳನ್ನು ಲಟ್ಟಿಸುವಾಗ, ಕರಿಯುವಾಗ ನಮ್ಮ ಹೆಸರುಗಳನ್ನೇ ನೆನೆಸಿಕೊಂಡಿರಬೇಕು. ನೀವೂ ನನ್ನೊಡನೆ ಪ್ರಯಾಣಿಸುತ್ತಿದ್ದೀರಿ ಎಂದು ನಾನು ಆ ಪರಿವಾರದವರಿಗೆ ಹೇಳಿದ್ದೆ. ಇಬ್ಬರಿಗೂ ಕೂಡ ಪೂರಿ ಮಾಡಿ ಕಳುಹಿಸಿದ್ದಾರೆ. ಈ ಪೂರಿಗಳ ಮೇಲೆ ತಮ್ಮ ಹೆಸರೂ ಸಹ ಬರೆದಿದೆ. ಆದ್ದರಿಂದ ತಾವೂ ತಿನ್ನಿ' ಎಂದು ಹೇಳಿದರು.</p>
<p>ವಾಜಪೇಯಿಯವರಿಗೆ ಸಿಹಿ ಎಂದರೆ ಬಹಳ ಅಚ್ಚುಮೆಚ್ಚು. ಆದರೆ ಅದನ್ನು ಕಡಿಮೆ ಬಳಸುತ್ತಿದ್ದರು. ಆವರ ಆಪ್ತ ಕಾರ್ಯದರ್ಶಿ ಶಿವಕುಮಾರ್ ಹೇಳುತ್ತಾರೆ, 'ಒಮ್ಮೆ ವಾಜಪೇಯಿ ಮಹಾರಾಷ್ಟ್ರದ ಪ್ರವಾಸದಲ್ಲಿದ್ದರು. ಒಂದು ಸಂಜೆ ಮರಾಠಿ ಪರಿವಾರವೊಂದರಲ್ಲಿ ಊಟದ ವ್ಯವಸ್ಥೆಯಾಗಿತ್ತು. ಊಟದ ನಂತರ ಅವರು ರಸಗುಲ್ಲಾ ಕೊಟ್ಟರು. ವಾಜಪೇಯಿ ತುಂಬಾ ಚೆನ್ನಾಗಿದೆ ಎಂದರು. ಆಗ ಅವರು ಇನ್ನೊಂದು ಬಡಿಸಿದರು. ಮಾರನೇ ದಿನ ಮತ್ತೊಂದು ಊರಿಗೆ ಹೋದಾಗ ಬೇರೆಡೆ ಊಟದ ವ್ಯವಸ್ಥೆಯಾಗಿತ್ತು. ಅಲ್ಲೂ ರಸಗುಲ್ಲಾ! ಎಲ್ಲೇ ಹೋದರೂ ರಸಗುಲ್ಲಾ! ಇದೇನಪ್ಪಾ ಇದು ಏನಿದರ ರಹಸ್ಯ ಎಂದು ವಾಜಪೇಯಿ ಕೇಳಿದಾಗ, ಬಿಜೆಪಿಯ ಕಛೇರಿಯು ಬರೆದ ಪತ್ರದಲ್ಲಿ ವಾಜಪೇಯಿಯವರಿಗೆ ರಸಗುಲ್ಲಾ ಎಂದರೆ ತುಂಬಾ ಇಷ್ಟ ಎಂದು ಬರೆಯಲಾಗಿತ್ತು ಎಂಬ ವಿಷಯ ತಿಳಿಯಿತು.'</p>
<p>1967ರಲ್ಲಿ ಗೋರಕ್ಷಣಾ ಆಂದೋಲನದ ಪ್ರಭಾವವಿತ್ತು. ಸಂತ ಪ್ರಭುದತ್ತ ಬ್ರಹ್ಮಚಾರಿಗಳು ಗೋಭಕ್ತರಾದ ಸಂಸದರಿಗಾಗಿ ಆಶ್ರಮದಲ್ಲಿ ಕಾರ್ಯಕ್ರಮವೊಂದನ್ನು ಏರ್ಪಡಿಸಿದರು. ಪ್ರತಿಯೊಬ್ಬ ಸಂಸದರಿಗೂ ಹಸುವಿನ ಹಾಲಿನಿಂದ ಮಾಡಿದ ರಸಗುಲ್ಲಾ ತುಂಬಿರುವ ಒಂದೊಂದು ಕುಡಿಕೆಗೆ ಹಳದಿ ಬಟ್ಟೆ ಕಟ್ಟಿ ಕೊಡಲಾಯಿತು. ಅಟಲರಿಗೂ ಒಂದು ಕುಡಿಕೆ ಕೊಟ್ಟಾಗ 'ಈ ಕುಡಿಕೆ ನನಗೆ ಯಾವ ಲೆಕ್ಕ? ಒಂದೇ ಒಂದು ಗುಟುಕಿಗೆ ಖಾಲಿ ಮಾಡುತ್ತೇನೆ. ನನ್ನ ಕೆಲವು ಜೊತೆಗಾರರಿಗೂ ನಾಲ್ಕೈದು ಕುಡಿಕೆಗಳು ಬೇಕು' ಎಂದು ಅಟಲರು ಹೇಳಿದರು.</p>
<p>ಅವರಿಗೆ ಗ್ವಾಲಿಯರ್‍ನ ಖಾರದವಲಕ್ಕಿ, ಆಗ್ರಾದ ಪಕೋಡ, ಚಾಂದಿನಿ ಚೌಕಿನ ಸಿಹಿ ಜಿಲೇಬಿ ಮತ್ತು ಶಹಜಾಹಾನ್ ರೋಡಿನ ಚಿಪ್ಸ್ ಅಂದರೆ ತುಂಬಾ ಇಷ್ಟ. ಆಗಾಗ ಶಹಜಾಹಾನ್ ರೋಡಿನ ಚಿಪ್ಸ್ ತಿನ್ನಲು ಹೊರಟು ಬಿಡುತ್ತಿದ್ದರು. ಚಾಂದಿನಿ ಚೌಕಿನ ಸಿಹಿ ಜಿಲೇಬಿ ಮನೆಗೇ ಬರುತ್ತಿತ್ತು. ಚೈನೀಸ್ ಅಡುಗೆ ಕೂಡ ಅವರಿಗೆ ತುಂಬಾ ಇಷ್ಟವಿತ್ತು. ವಿದೇಶಮಂತ್ರಿಯಾಗಿದ್ದಾಗ ಚೀನಾಗೆ ಹೋಗಬೇಕಾದ ಅವಕಾಶ ಒದಗಿಬಂದಿತ್ತು. ಅಲ್ಲಿ ಹೋಗುವುದಕ್ಕಿಂತ ಮುಂಚೆ ಅನೇಕ ದಿನಗಳ ತನಕ ವಾಜಪೇಯಿಯವರು ಚಾಪ್‍ಸ್ಟಿಕ್ಸ್‍ನಲ್ಲಿ ಚೈನೀಸ್ ಪದಾರ್ಥ ತಿನ್ನುವ ಅಭ್ಯಾಸ ಮಾಡುತ್ತಿದ್ದರು.</p>
<p>ಅವರಿಗೆ ತಂಪಾದ ಕೋಕಾಕೋಲಾ ತುಂಬಾ ಇಷ್ಟವೆಂದು ಅದಕ್ಕಾಗಿ ನಾನು ಇನ್ನಿತರೆ ಕಾರ್ಯಕರ್ತರು ಅವರಿಗಾಗಿ ಬಾಟಲುಗಳನ್ನು ತಂಪು ಮಾಡುತ್ತಿದ್ದೆವು ಎಂದು ಪ್ರಕಾಶ ಜಾವ್‍ಡೇಕರ್ ಹೇಳುತ್ತಾರೆ. ಇಷ್ಟೊಂದು ತಣ್ಣಗಿರುವುದನ್ನು ಕುಡಿದರೆ ಗಂಟಲು ಕೆಡುವುದಿಲ್ಲವೇ? ಭಾಷಣ ಮಾಡಲು ತೊಂದರೆಯಾಗುವುದಿಲ್ಲವೇ? ಎಂದು ಜಾವ್‍ಡೇಕರ್ ವಾಜಪೇಯಿಯವರಿಗೆ ಕೇಳಿದರು. ಆಗ ವಾಜಪೇಯಿ, 'ಈ ತಂಪು ಪಾನೀಯಕ್ಕೆ ನನ್ನ ಗಂಟಲು ಯಾವಾಗಲೂ ಮುಕ್ತವಾಗಿರುತ್ತದೆ' ಎಂದರು.</p>
<p>ಜನಸಂಘದ ಕಾಲದ ಮಾತು. ಕೆಲವು ಪತ್ರಕರ್ತರೊಡನೆ ದೆಹಲಿಯ ಪರಾಟಾಗಲ್ಲಿಗೆ ವಾಜಪೇಯಿ ಹೋದರು. ಹೋಗುವಾಗ ಅವರು ಟವಲನ್ನು ತಲೆಗೆ ಸುತ್ತಿಕೊಂಡಿದ್ದರು. 'ಜನಸಂಘದ ಯಾರಾದರೂ ಕಾರ್ಯಕರ್ತ ನೋಡಿದ್ದೇ ಆದರೆ ಮಜ ಎಲ್ಲ ಹೊರಟು ಹೋಗುತ್ತದೆ' ಎಂದರು. ರುಚಿಯಾದ ಪಲ್ಯದೊಡನೆ ಪರೋಟ ತಿನ್ನುತ್ತಾ ಇದ್ದರು. ಅಷ್ಟರಲ್ಲಿ ಯಾರೋ ಒಬ್ಬ ಕಾರ್ಯಕರ್ತ ಅವರನ್ನು ಗುರ್ತು ಹಿಡಿದು ಬಿಟ್ಟ. 'ಅರೆ..ವಾಜಪೇಯಿಜೀ....ತಾವು.... ! ಇಲ್ಲಿ..... !' ಎಂದ. ತುಂಬಾ ಮುಗ್ಧವಾಗಿ ವಾಜಪೇಯಿ ಹೇಳಿದರು, 'ಯಾವ ಅಟಲ್‍ಜೀ.... ? ತಪ್ಪಾಗಿ ಗುರ್ತಿಸುತ್ತಿರುವಿರಿ.' ಪಾಪ ಕಾರ್ಯಕರ್ತ ಹಾಗೇ ಹೊರಟುಹೋದ. ಅವನು ಅತ್ತ ಹೋದ ಕೂಡಲೇ ಅಟ್ಟಹಾಸದ ನಗು ಶುರುವಾಯಿತು. ಮತ್ತೆ ಪರೋಟಗಳು ಬಾಯೊಳಗೆ ಹೋಗತೊಡಗಿದವು.</p>
<p>ಈ ಅಟ್ಟಹಾಸದ ನಗುವಿಗೋಸ್ಕರವಾಗಿಯೇ ವಿಜಯ್ ಗೋಯಲರು ತಮ್ಮನ್ನು ತಾವು ಅಟಲರಿಗೆ ಅರ್ಪಿಸಿಕೊಂಡು ಬಿಟ್ಟಿದ್ದಾರೆ. 'ವಾಜಪೇಯಿಯವರ ಅಟ್ಟಹಾಸದ ನಗುವಿನಿಂದಲೇ ಎಲ್ಲ ಸುಲಭವಾಗಿ ಬಿಡುತ್ತಿತ್ತು. ಯಾರೇ ಆಗಲಿ ಅವರ ನಗುವಿನಲ್ಲಿ ಬೆರೆತು ತನ್ನೆಲ್ಲ ನೋವು, ತಳಮಳ ಮರೆತು ಬಿಡುತ್ತಿದ್ದರು. ಒಳ್ಳೆ ಕಾರ್ಯದ ನಗು ಅವರ ಮುಖದಲ್ಲಿ ಕಾಣುತ್ತಿತ್ತು. ಮಗು ಸಹಜವಾದ ಆನಂದ ಅವರ ಮುಖದಲ್ಲಿ ಮೂಡಿ ಬರುತ್ತಿತ್ತು. ನೂರು ಕೋಟಿ ಜನರು ಅವರನ್ನು ಪ್ರೀತಿಸುತ್ತಾರೆ. ಅವರು ನನ್ನನ್ನು ಪ್ರೀತಿಸುತ್ತಾರೆ. ಇದಕ್ಕಿಂತ ಸೌಭಾಗ್ಯ ಇನ್ನೇನು ಬೇಕು....?' ಎಂದು ಗೋಯಲ್ ಹೇಳುತ್ತಾರೆ.</p>
<p>ವಾಜಪೇಯಿಯವರು ಪ್ರಧಾನಿಯಾಗಿದ್ದಾಗ ಅವರ ಜನ್ಮದಿನದಂದು ಇಂಡಿಯಾ ಗೇಟಿನ ಬಳಿ ಕಾರ್ಯಕ್ರಮವೊಂದನ್ನು ಆಯೋಜಿಸಲಾಗಿತ್ತು. ಪ್ರಧಾನಮಂತ್ರಿಗಳ ಕಾರ್ಯಾಲಯದಲ್ಲಿ ರಾಜ್ಯ ಮಂತ್ರಿಯಾಗಿದ್ದ ವಿಜಯ್ ಗೋಯಲರು ಈ ಕಾರ್ಯಕ್ರಮದ ಮುಖ್ಯ ಆಯೋಜಕರಾಗಿದ್ದರು. ವೇದಿಕೆ ಮೇಲೆ ಗಾಯಕರಾದ ಉತ್ತಮಸಿಂಹರು ಕಾರ್ಯಕ್ರಮ ನಡೆಸಿಕೊಡುತ್ತಿದ್ದರು. ಆಗ ಉತ್ತಮಸಿಂಹರು, ವಿಜಯ ಗೋಯಲರು ದಯವಿಟ್ಟು ವೇದಿಕೆ ಮೇಲೆ ಬಂದು ಹಾಡಬೇಕು ಎಂದು ಕೇಳಿಕೊಂಡರು. ಗೋಯಲರು ಉತ್ತಮ ಸಿಂಹರ ಜೊತೆ ಸೇರಿ ತುಂಬಾ ಚೆನ್ನಾಗಿ ಹಾಡಿದರು. ಚಪ್ಪಾಳೆಯ ಸುರಿಮಳೆಯಾಯಿತು. ವಾಜಪೇಯಿಯವರಿಗೆ ತುಂಬಾ ಸಂತೋಷವಾಯಿತು. ಅಲ್ಲಿ ನಜ್ಮಾ ಹೆಫ್ತುಲ್ಲಾ ಸಹ ಇದ್ದರು. 'ಈಗ ಇವರಿಗೆ ನಿಮ್ಮ ಅವಶ್ಯಕತೆಯೇ ಇಲ್ಲವಾಗಿದೆ. ಗೋಯಲ್ ಸಾಹೇಬರಿಗೆ ಬೇರೆ ಪ್ರೊಫೆಷನ್ ಸಿಕ್ಕಿಬಿಟ್ಟಿದೆ' ಎಂದು ನಜ್ಮಾ ನಗುತ್ತ ವಾಜಪೇಯಿಯವರಿಗೆ ಹೇಳಿದರು. ಆಗ ವಾಜಪೇಯಿ ಅಟ್ಟಹಾಸ ಮಾಡುತ್ತ ನಕ್ಕರು.</p>
<p>ವಾಜಪೇಯಿಯವರಿಗೆ ಶಾಯರಿಗಳು, ಕವಿತೆಗಳು, ಸಾಹಿತ್ಯದ ಜೊತೆ ಜೊತೆಗೆ ನಾಟಕದ ಹುಚ್ಚು ಇತ್ತು. ಮರಾಠಿ ನಾಟಕಗಳನ್ನು ತುಂಬಾ ನೋಡುತ್ತಿದ್ದರು. ಸಮಯ ಸಿಕ್ಕಾಗಲೆಲ್ಲ ಮರಾಠಿ ಸಿನಿಮಾಗಳನ್ನು ನೋಡುತ್ತಿದ್ದರು. `ಒಮ್ಮೆ ಪಾರ್ಟಿಯು ದೆಹಲಿಯ ಯಾವುದೋ ಒಂದು ಚುನಾವಣೆಯಲ್ಲಿ ಸೋತಾಗ ಅಂದು ಸಂಜೆ ವಾಜಪೇಯಿಯವರು ಚುನಾವಣೆಗಳಲ್ಲಿ ಸೋಲು ಗೆಲುವು ಇದ್ದದ್ದೇ. ನಡೆಯಿರಿ ಪಿಕ್ಚರ್ ನೋಡೋಣ ಎಂದು ಹೇಳಿದರು. ನಾನು, ಆಡ್ವಾಣಿ ಹಾಗೂ ವಾಜಪೇಯಿ ಮೂವರೂ ಸಿನಿಮಾ ನೋಡಲು ಹೋದೆವು' ಎಂದು ಅವರ ಸ್ನೇಹಿತರೂ ಹಾಗೂ ತುಂಬಾ ಹಳೆಯ ಜೊತೆಗಾರರೂ ಆದ ಜಗದೀಶ್ ಪ್ರಸಾದ್ ಮಾಥುರ್ ಹೇಳುತ್ತಾರೆ. ಆಡ್ವಾಣಿಯವರಿಗೆ ಹಾಲಿವುಡ್ ಸಿನಿಮಾಗಳು ಇಷ್ಟವಾದರೆ ಅದೇ ವಾಜಪೇಯಿಯವರಿಗೆ ಹಿಂದಿ ಸಿನಿಮಾಗಳು ಆನಂದ ತರುತ್ತಿದ್ದವು. ವಾಜಪೇಯಿ, ದೇವಾನಂದ, ದಿಲೀಪ್ ಕುಮಾರ್ ಮತ್ತು ಸಂಜೀವ್ ಕುಮಾರ್ ಇವರ ಅಭಿಮಾನಿಯಾಗಿದ್ದರು. ದೇವಾನಂದರ ‘ಹಮ್‍ದೋನೋಂ’, ದಿಲೀಪ್ ಕುಮಾರರ ‘ದೇವದಾಸ್’, ಸಂಜೀವಕುಮಾರರ ‘ಮೌಸಮ್’, ರಾಜಕಪೂರರ ‘ತೀಸರೀ ಕಸಮ್’, ಮತ್ತು ಅಶೋಕ್ ಕುಮಾರರ ‘ಬಂದಿನಿ’ ಅವರ ಅಚ್ಚುಮೆಚ್ಚಿನ ಫಿಲಂಗಳಾಗಿವೆ. ಅವರ ಅಚ್ಚು ಮೆಚ್ಚಿನ ಹೀರೋಯಿನ್ ರಾಖಿ, ನೂತನ್ ಮತ್ತು ಸುಚಿತ್ರಾಸೇನ್. ‘ಕಭೀ ಕಭೀ’ ಫಿಲಂನಲ್ಲಿ ರಾಖಿ ಹಾಗೂ ಅಮಿತಾಬ್‍ಬಚ್ಚನ್ ಅಭಿನಯಿಸಿರುವ ಪ್ರೇಮಗೀತೆ ಅವರಿಗೆ ತುಂಬಾ ಇಷ್ಟ.</p>
<p>ಹಿನ್ನೆಲೆ ಗಾಯಕರುಗಳಲ್ಲಿ ಅವರಿಗೆ ಇಷ್ಟವಾದ ಗಾಯಕರೆಂದರೆ ಮಹಮ್ಮದ್ ರಫಿ, ಮುಖೇಶ್ ಮತ್ತು ಲತಾ ಮಂಗೇಶ್ಕರ್. ಎಸ್.ಡಿ. ಬರ್ಮನ್‍ರ ಸಂಗೀತ ನಿರ್ದೇಶನದ ‘ಓ..ರೇ..ಮಾಂಝೀ’ ವಾಜಪೇಯಿಯವರ ಮೆಚ್ಚಿನ ಗೀತೆಯಾಗಿದೆ. ಶಾಸ್ತ್ರೀಯ ಸಂಗೀತದಲ್ಲಿ ಪಂಡಿತ ಭೀಮಸೇನ ಜೋಷಿ, ಸರೋದ್ ವಾದಕರಾದ ಅಮ್ಜದ್ ಅಲೀಖಾನ್ ಮತ್ತು ಹರಿಪ್ರಸಾದ್ ಚೌರಾಸಿಯಾ ಇವರ ಸಂಗೀತವೆಂದರೆ ಅವರಿಗೆ ತುಂಬಾ ಅಚ್ಚುಮೆಚ್ಚು. ಪಂಡಿತ್ ಭೀಮ್‍ಸೇನ್ ಜೋಷಿಯವರು ಅವರ ಆಪ್ತಮಿತ್ರರುಗಳಲ್ಲಿ ಒಬ್ಬರು.</p>
<p>ವಾಜಪೇಯಿಯವರಲ್ಲಿ ಸದ್ಗುಣ ಹಾಗೂ ಜನಪ್ರಿಯತೆಯ ಜೊತೆಜೊತೆಗೆ ಸಾಹಸ ಅದರಲ್ಲೂ ದುಸ್ಸಾಹಸದ ಗುಣವೂ ಬೆರೆತಿತ್ತು. ಇದನ್ನು ವರ್ಣಿಸುವ ಘಟನೆಯೊಂದಿದೆ. ಅವರು ಪ್ರಧಾನ ಮಂತ್ರಿಯಾಗುವುದಕ್ಕಿಂತ ಮುಂಚೆ ಲಖ್ನೌನ ಮೀರಾಬಾಯಿ ಮಾರ್ಗದಲ್ಲಿರುವ ಗೆಸ್ಟ್‍ಹೌಸ್‍ನಲ್ಲಿ ತಂಗುತ್ತಿದ್ದರು. 1993ರ ಮಾತು. ಆಗ ಉತ್ತರಪ್ರದೇಶದಲ್ಲಿ ರಾಷ್ಟ್ರಪತಿ ಆಡಳಿತವಿತ್ತು. ಗೆಸ್ಟ್ ಹೌಸ್‍ನಲ್ಲಿ ವಾಜಪೇಯಿ ಹಾಗೂ ಲಾಲ್‍ಜೀ ಟಂಡನ್ ಇಬ್ಬರೂ ಊಟಕ್ಕೆ ಕೂತಿದ್ದರು. ಲಖ್ನೌನ ಕಲೆಕ್ಟರ್ ಮತ್ತು ರಾಜ್ಯಪಾಲರ ಕಾರ್ಯದರ್ಶಿ ಹೆದರುತ್ತ ಬಂದು 'ವಾಜಪೇಯಿಯವರೇ ತಾವೀಗಲೇ ನಮ್ಮ ಜೊತೆ ಬರಬೇಕು. ಇನ್ನೂರು ಜನರ ಜೀವ ಅಪಾಯದಲ್ಲಿದೆ. ಲಖ್ನೌ ಏರ್‍ಪೋರ್ಟಿನಲ್ಲಿ ವಿಮಾನವೊಂದು ಹೈಜಾಕ್ ಆಗಿದೆ. ಯಾರೋ ಒಬ್ಬ ತಲೆಕೆಟ್ಟವನು ಅನ್ನಿಸುತ್ತೆ. ಅವನು ವಿಮಾನದ ಬಾಗಿಲಲ್ಲಿ ಬಾಂಬಿಟ್ಟುಕೊಂಡು ವಾಜಪೇಯಿಯವರು ಬಂದರೆ ಮಾತ್ರ ನಾನಿವರನ್ನು ಬಿಡುತ್ತೇನೆ ಎಂದು ಹೇಳುತ್ತಿದ್ದಾನೆ.' ಎಂದು ಹೇಳಿದರು. ಅರ್ಧಕ್ಕೇ ಊಟ ಮಾಡುವುದನ್ನು ನಿಲ್ಲಿಸಿ ವಾಜಪೇಯಿ ಹೊರಟರು. ಹಳೆಯ ಏರ್‍ಪೋರ್ಟಿನಲ್ಲಿರುವ ಎಟಿಸಿ (<span class="en">Air Traffic Control</span>) ವರೆಗೆ ಹೋದರು. ಅರ್ಧ ಕತ್ತಲಾಗಿತ್ತು. ಎಟಿಸಿಯ ಮೂಲಕ ವಾಜಪೇಯಿ ಆ ತಲೆಕೆಟ್ಟ ಹೈಜಾಕರ್ ಹತ್ತಿರ ಮಾತಾಡಿದರು. ನಾನೇಪ್ಪ ವಾಜಪೇಯಿ. ಆ ಪ್ರಯಾಣಿಕರಿಗೆ ಏನೂ ಮಾಡಬೇಡ. ಬಿಟ್ಟು ಬಿಡು. ಎಂದು ಹೇಳಿದರು. 'ನಿಮ್ಮ ಧ್ವನಿಯೇ ವಾಜಪೇಯಿಯವರದೆಂದು ಹೇಗೆ ನಂಬುವುದು? ನಾನು ಬಿಡುವುದಿಲ್ಲ' ಎಂದು ಆ ವ್ಯಕ್ತಿ ಹೇಳಿದನು. ಆಗ ವಾಜಪೇಯಿಯವರು ಆ ಕತ್ತಲಿನಲ್ಲೇ ದೀಪ ಹಾಕಿಕೊಳ್ಳದೇ ಜೀಪೊಂದರಲ್ಲಿ ಕೂತು ವಿಮಾನದತನಕ ಹೋದರು. ಒಂಚೂರೂ ಹೆದರದೆ ಮೆಟ್ಟಿಲು ಹತ್ತಿ ಮೇಲಿನವರೆಗೂ ಹೋದರು. ವಾಜಪೇಯಿಯವರನ್ನು ನೋಡಿದ ಕೂಡಲೇ ಯುವಕನು ಅವರ ಕಾಲಿಗೆ ಬಿದ್ದನು. ಕೂಡಲೇ ಪೋಲೀಸರು ಅವನನ್ನು ಹಿಡಿದರು. ಅವನ ಹತ್ತಿರ ಯಾವುದೋ ಸಣ್ಣ ನೂಲಿನ ಬಾಂಬಿತ್ತು. ನಂತರ ವಾಜಪೇಯಿಯವರು ವಿಮಾನದೊಳಗೆ ಹೋಗಿ ಹೆದರಿದ್ದ ಎಲ್ಲ ಪ್ರಯಾಣಿಕರನ್ನು ಭೇಟಿಮಾಡಿ ಧೈರ್ಯ ಹಾಗೂ ಸಮಾಧಾನ ಹೇಳಿದರು. ಆ ವಿಮಾನದಲ್ಲಿ ಕಾಂಗ್ರೆಸ್ ನಾಯಕರುಗಳಾದ ಸೀತಾರಾಂ ಕೇಸರಿ, ಕೃಷ್ಣಶಾಹಿ ಮತ್ತು ತಾರೀಕ್ ಅನ್ವರ್ ಕೂಡ ಇದ್ದರು. ಎಲ್ಲರೂ ತುಂಬಾ ಹೆದರಿಬಿಟ್ಟಿದ್ದರು. 'ನಮ್ಮ ಕತೆಗಳೆಲ್ಲ ಮುಗಿದವು ಎಂದುಕೊಂಡಿದ್ದೆವು. ನೀವೇನಾದರೂ ಲಖ್ನೌನಲ್ಲಿದ್ದರೆ ಖಂಡಿತ ಬಂದೇ ಬರುವಿರಿ ಎಂಬ ನಂಬಿಕೆಯಿತ್ತು.' ಎಂದು ಕೇಸರಿಯವರು ಹೇಳಿದರು.</p>
<p>ದುಸ್ಸಾಹಸ ಮಾಡುವ ಜನರ ಜೀವನದಲ್ಲಿ ಯಾವತ್ತೇ ಆಗಲಿ ಆ ರೀತಿಯ ಅವಕಾಶ ಬಂದಾಗಲೆಲ್ಲ ಅವರು ನಿರ್ಭೀತಿಯಿಂದಲೇ ವರ್ತಿಸುತ್ತಾರೆ. ಎರಡನೇ ಘಟನೆ ಬಲ್‍ಬೀರ್ ಪುಂಜರು ಜೊತೆಯಲ್ಲಿದ್ದಾಗ ನಡೆಯಿತು. ಇದೂ ಕೂಡ ವಿಮಾನಕ್ಕೇ ಸಂಬಂಧಿಸಿದ್ದುದಾಗಿದೆ. 1993ರಲ್ಲಿ ಹಿಮಾಚಲ ಪ್ರದೇಶದಲ್ಲಿ ಚುನಾವಣೆಗಳು ನಡೆಯುತ್ತಿದ್ದವು. ಆ ದಿನಗಳಲ್ಲಿ ಪಕ್ಷದಲ್ಲಿ ದುಡ್ಡಿರುತ್ತಿರಲಿಲ್ಲ. ಕಾನ್‍ಪುರದ ಜೆಕೆ ಸೀಂಘಾನಿಯಾ ಕಂಪನಿಯ ಒಂದು ಸಣ್ಣ ವಿಮಾನದಲ್ಲಿ ವಾಜಪೇಯಿಯವರ ಜೊತೆ ಬಲಬೀರ್‍ಪುಂಜ್ ಮತ್ತು ಮತ್ತಿಬ್ಬರು ಪ್ರಯಾಣಿಸುತ್ತಿದ್ದರು. ಅವರು ಧರ್ಮಶಾಲೆಗೆ ಹೋಗಬೇಕಿತ್ತು. ವಾಜಪೇಯಿ ನಿದ್ದೆ ಮಾಡುತ್ತಿದ್ದರು. ಆಗ ವಿಮಾನದ ಸಹ ಪೈಲೆಟ್ ಕಾಕ್‍ಪಿಟ್ಟಿನಿಂದ ಈಚೆ ಬಂದು ಪುಂಜರನ್ನು ಕೇಳಿದ, 'ಇದಕ್ಕಿಂತ ಮುಂಚೆ ತಾವು ಯಾವಾಗಲಾದರೂ ಧರ್ಮಶಾಲೆಗೆ ಬಂದಿದ್ದಿರಾ....?' ಪುಂಜರು ಮತ್ತೆ ಕೇಳಿದರು, 'ಈ ರೀತಿ ಏಕೆ ಕೇಳುತ್ತಿರುವಿರಿ..?' ಪೈಲೆಟ್ ಉತ್ತರಿಸಿದ, 'ನನಗೆ ಧರ್ಮಶಾಲಾ ಸಿಗುತ್ತಿಲ್ಲ, ಎಟಿಸಿಯೂ ಕೂಡ ಸಂಪರ್ಕಕ್ಕೆ ಸಿಗುತ್ತಿಲ್ಲ. ಮತ್ತು ನಮ್ಮ ಹತ್ತಿರ ಇರುವ ನಕ್ಷೆ ಎರಡನೇ ವಿಶ್ವಯುದ್ಧದ ಸಮಯದ್ದಾಗಿದೆ. ಏಕೋ ಅದರಲ್ಲಿ ಗುರುತುಗಳು ಸರಿಯಾಗಿ ಹೊಂದಿಕೆಯಾಗುತ್ತಿಲ್ಲ ಅದಕ್ಕೆ ಕೇಳಿದೆ,' ಎಂದು ಹೇಳಿದ.</p>
<p>ಹಿಮದಿಂದ ಆವರಿಸಿದ ಬೆಟ್ಟಗಳ ಮೇಲೆ ವಿಮಾನ ಹಾರುತ್ತಿತ್ತು. 'ಚೀನಾಗೆ ಮಾತ್ರ ಹೋಗಬೇಡಿ' ಎಂದು ಪುಂಜರು ಹೇಳಿದರು. 'ಕಾಂಪಾಸಿನಲ್ಲಿ ಇಷ್ಟೇ ಗೊತ್ತಾಗುತ್ತಿರುವುದು. ಚೀನಾ ಎಲ್ಲಿಂದ ಬರಬೇಕು....?' ಎಂದು ಪೈಲೆಟ್ ಹೇಳಿದ. ಅಷ್ಟರಲ್ಲಿ ವಾಜಪೇಯಿ ಕಣ್ಣು ಬಿಟ್ಟು ನುಡಿದರು, 'ಸಭೆಗೆ ಸಮಯವಾಗುತ್ತಿದೆ. ಎಷ್ಟು ಹೊತ್ತಿಗೆ ಇಳಿಯುತ್ತೇವೆ ನಾವು..?' ಪುಂಜರು ಪರಿಸ್ಥಿತಿಯನ್ನೆಲ್ಲಾ ವಿವರಿಸಿದರು. ಆಗ ವಾಜಪೇಯಿ 'ಇದೊಳ್ಳೆ ಸರಿಹೋಯ್ತು. ವಾಜಪೇಯಿ ಡೆಡ್ ಎಂಬ ಸುದ್ದಿ ಪ್ರಕಟವಾಗುತ್ತದೆ. ಗನ್‍ಕ್ಯಾರೆಜ್‍ನಲ್ಲಿ ಹೋಗುತ್ತೇವೆ.' ಎಂದರು. ಪುಂಜರು ಉತ್ತರಿಸಿದರು, 'ನಿಮಗೇನೋ ಪರವಾಗಿಲ್ಲ. ನನ್ನ ಗತಿಯೇನು....?' ಅದಕ್ಕೆ ವಾಜಪೇಯಿಯವರು 'ಇಲ್ಲಿಯವರೆಗೂ ಜೊತೆಯಲ್ಲಿ ಬಂದಿದ್ದೇವೆ. ಅಲ್ಲಿಯವರೆಗೂ ಜೊತೆಯಲ್ಲೇ ಹೋದರಾಯಿತು.' ಎಂದರು. 'ಎದ್ದಿರುವಾಗಲೇ ಕ್ರಾಶ್ ಆದರೆ ತುಂಬಾ ಹಿಂಸೆಯಾಗುತ್ತೆ' ಎಂದು ಹೇಳಿ ಮತ್ತೆ ನಿದ್ದೆಗೆ ಜಾರಿದರು. ಅಷ್ಟರಲ್ಲಿ ಆಕಾಶದಲ್ಲಿ ಇಂಡಿಯನ್ ಏರ್‍ಲೈನ್ಸ್‍ನ ವಿಮಾನವೊಂದು ಕಾಣಿಸಿತು. ಸ್ವಲ್ಪ ಹೊತ್ತಿನಲ್ಲಿ ಅದರೊಂದಿಗೆ ಸಂಪರ್ಕ ಸಿಕ್ಕಿತು. ಆ ವಿಮಾನದ ಪೈಲೆಟ್, 'ನಿಮ್ಮ ವಿಮಾನದ ಹುಡುಕಾಟ ನಡೆಯುತ್ತಿದೆ' ಎಂದ. ಮತ್ತೆ ಇಂಡಿಯನ್ ಏರ್‍ಲೈನ್ಸ್‍ನ ಪೈಲೆಟ್ ವಾಜಪೇಯಿಯಿರುವ ವಿಮಾನದ ಪೈಲೆಟ್‍ಗೆ ತನ್ನನ್ನು ಕುಲುವರೆಗೆ ಹಿಂಬಾಲಿಸಲು ಸೂಚನೆ ಕೊಟ್ಟನು. ವಿಮಾನವು ಧರ್ಮಶಾಲೆಗೆ ಬದಲಾಗಿ ಕುಲುವಿನಲ್ಲಿ ಇಳಿಯಿತು. ಸಾರ್ವಜನಿಕ ಸಭೆ ಮುಗಿದಿತ್ತು. ವಾಜಪೇಯಿಯವರು ಏನೊಂದೂ ಅಂದುಕೊಳ್ಳದೆ ಗೆಸ್ಟ್‍ಹೌಸ್‍ಗೆ ಹೋಗಿ ಮಲಗಿಕೊಂಡರು. ಒಂದೇ ಒಂದು ಕ್ಷಣ ಮಾತ್ರ ಅವರಿಗೆ ಸಾವಿನ ಭಯ ಕಾಡಿತು. ಬದುಕುಳಿಯುವ ಉತ್ಸಾಹ ಉಳಿಯಲಿಲ್ಲ.</p>
<p>ಆಗಾಗ್ಗೆ ರಜ ಕಳೆಯಲು ವಾಜಪೇಯಿಯವರು ಮನಾಲಿಗೆ ಹೋಗುತ್ತಿದ್ದರು. ಮನಾಲಿಯು ಅವರ ಅಚ್ಚುಮೆಚ್ಚಿನ ತಾಣಗಳಲ್ಲಿ ಒಂದಾಗಿತ್ತು. ಕುಲು ಏರ್‍ಪೋರ್ಟಿನಲ್ಲಿ ವಾಜಪೇಯಿಯವರು ಪ್ಯಾಂಟು, ಶರ್ಟು ತೊಟ್ಟು, ಕನ್ನಡಕ ಧರಿಸಿಕೊಂಡು ಚಹಾ ಕುಡಿಯುತ್ತಾ ಏನೋ ತಿನ್ನುತ್ತಿದ್ದರು. ಅಲ್ಲಿಗೆ ಬಿಜೆಪಿಯ ನಾಯಕರಾದ ಪ್ರೇಮಕುಮಾರ ಧೂಮಲ್ ಬಂದರು. ವಾಜಪೇಯಿ ಧೂಮಲರಿಗೆ ಹೇಳಿದರು, 'ತಾವು ಚುನಾವಣೆ ಗೆದ್ದಿದ್ದೀರಲ್ಲವೇ..... ಬನ್ನಿ ಸಿಹಿ ತಿನ್ನಿ.' ಸ್ವಲ್ಪ ಕೋಪಿಸಿಕೊಳ್ಳುತ್ತಾ ಧೂಮಲರು ಹೇಳಿದರು, 'ತಾವು ಕೊಟ್ಟದ್ದನ್ನು ನಾನು ತಿನ್ನುವುದಿಲ್ಲ. ತಾವು ನನಗೋಸ್ಕರ ಪ್ರಚಾರಕ್ಕೆ ಬರಲೇ ಇಲ್ಲ.' ಚಿಟಿಕೆ ಹಾಕಿ ನಗುತ್ತ ವಾಜಪೇಯಿಯವರು ಹೀಗೆ ಹೇಳಿದರು, 'ಒಳ್ಳೆಯದೇ ಆಯ್ತು. ನಿಮ್ಮ ಪಕ್ಕದ ಉಮೇದುವಾರರ ಪರವಾಗಿ ನಾನು ಪ್ರಚಾರಕ್ಕೆ ಹೋದೆ. ಅವರಿಬ್ಬರೂ ಸೋತರು. ಆದರೆ ತಮಗಾಗಿ ನಾನು ಬರಲಿಲ್ಲ. ತಾವು ಗೆದ್ದಿರಿ. ಅದಕ್ಕಾಗಿ ಬನ್ನಿ ಸಿಹಿ ತಿನ್ನಿ.'</p>
<p>ವಾಜಪೇಯಿಯವರು ಮನಾಲಿ ಕುರಿತು ಎರಡು ಕವಿತೆಗಳನ್ನು ರಚಿಸಿದರು.</p>
<p class="text-center">ನೋಡು ಮನಾಲಿ ನಿನ್ನನು ಕರೆಯುತಿರುವುದು.<br /> ಹಿಮ ಹೊದ್ದ ಪರ್ವತ ಮಾಲೆಗಳ<br /> ನದಿಗಳ, ಜಲಪಾತಗಳ, ಕಾಡುಗಳ<br /> ಕಿನ್ನರಿಯರ ನಾಡಿದು<br /> ಕ್ಷಣ ಕ್ಷಣಕೂ ಓಲಾಡುವರು ದೇವತೆಗಳು<br /> ಹಸಿರು ಹಸಿರಾದ ಬಾದಾಮಿ<br /> ಮರದಲ್ಲಿ ತೂಗು ಬಿದ್ದ ಹಿಪ್ಪೆ ನೇರಳೆ<br /> ಗಂಧಕ ಬೆರೆತ ಕುದಿವ ನೀರು<br /> ಕಳೆದು ಹೋದ ಮಣಿಗಳನ್ನು ಹುಡುಕುತಿವೆ<br /> ಕೈಚಾಚಿ ಕರೆದಿದೆ ನೋಡು ಮನಾಲಿ</p>
<p>ದಾವಾನಲದೊಳಗೆ ಮಲಯಾನಲದಂತೆ ಮಿತ್ರನೇ<br /> ಕಂಪು ಬೀರಿತು ಮನಾಲಿ</p> 
<p>ಮನಾಲಿಯ ಜರ್ಜರ ಇನ್‍ಫಾಸ್ಟ್ರಕ್ಚರ್ ಕುರಿತು ಅವರು ಮತ್ತೊಂದು ಕವಿತೆ ರಚಿಸಿದರು.</p>
<p class="text-center">ಹೋಗದಿರು ಮನಾಲಿಗೆ<br /> ಹೋಗದಿರು ಮನಾಲಿಗೆ<br /> ಬಿಳಿ ರಾಜನ ರಾಜ್ಯಕ್ಕೆ<br /> ಮನಾಲಿಗೇನಾದರೂ ಹೋದರೆ<br /> ಐಹಿಕ ಸುಖ ಪಡೆವೆ ರಾಜನ ರಾಜ್ಯದಲಿ ನಾನು ದುಃಖ ಪಡೆದೆ</p>
<p>ಇಂಡಿಯಾ ಟುಡೆ ಪತ್ರಿಕೆಯಲ್ಲಿ ಭಾವಚಿತ್ರವೊಂದು ಪ್ರಕಟವಾಗಿತ್ತು. ಅದರಲ್ಲಿ ವಾಜಪೇಯಿ ಏರ್‍ಪೋರ್ಟಿನಲ್ಲಿ ಟ್ರಾಲಿಯಲ್ಲಿ ಸಾಮಾನು ತರುತ್ತಿದ್ದಾರೆ. ಅವರ ಪಕ್ಕ ಬಲಬೀರ್ ಪುಂಜರು ನಡೆದು ಬರುತ್ತಿದ್ದಾರೆ. 'ಟ್ರಾಲಿ ಕೊಡಿ ಇಲಿ'್ಲ ಎಂದು ಪುಂಜರು ಕೇಳಿದರು. ಆದರೆ ವಾಜಪೇಯಿಯವರು ಕೊಡಲಿಲ್ಲ. ಪ್ರಯಾಣ ಮಾಡುವಾಗ ತಾನೇ ಟ್ರಾಲಿ ಹಿಡಿಯುವುದೆಂದು ಹಾಗೂ ಬಲಬೀರ್‍ಪುಂಜ್ ಜೊತೆಯಲ್ಲಿ ಸುಮ್ಮನೆ ನಡೆದು ಬರುವುದೆಂದು ಸ್ವತಃ ವಾಜಪೇಯಿಯವರೇ ನಿಯಮ ಮಾಡಿದ್ದರು.</p>
<p>ತಮ್ಮಿಂದ ಬೇರೆಯವರಿಗೆ ತೊಂದರೆಯಾಗಬಾರದು ಎಂಬುದು ವಾಜಪೇಯಿಯವರ ಆಲೋಚನೆಯಾಗಿರುತ್ತಿತ್ತು. ಅದರ ಬಗ್ಗೆ ಯಾವಾಗಲೂ ಗಮನ ಕೊಡುತ್ತಿದ್ದರು. ಆ ದಿನಗಳಿಗೆ ಸಂಬಂಧಿಸಿದ ಮತ್ತೊಂದು ಘಟನೆ ಹೀಗಿದೆ. ಆಗ ಜನಸಂಘದ ಕಾರ್ಯಾಲಯ ಅಜಮೇರಿ ಗೇಟಿನ ಹತ್ತಿರವಿತ್ತು. ವಾಜಪೇಯಿ, ಜೆ.ಪಿ. ಮಾಥುರ್ ಆಡ್ವಾಣಿ ಮತ್ತು ಕೆಲವು ಜನರು ಅಲ್ಲೇ ಇರುತ್ತಿದ್ದರು. ಒಂದು ದಿನ ವಾಜಪೇಯಿ ರಾತ್ರಿಯ ಗಾಡಿಗೆ ದೆಹಲಿಗೆ ಹೊರಟಿದ್ದರು. ಅವರಿಗೆ ಊಟವನ್ನು ಸಿದ್ಧಪಡಿಸಲಾಗಿತ್ತು. ಆದರೆ '11 ಗಂಟೆಗೆ ಬರಬೇಕಿದ್ದ ಗಾಡಿ ರಾತ್ರಿ 2 ಗಂಟೆಗೆ ಬಂತು. ಬೆಳಗ್ಗೆ 6 ಗಂಟೆಗೆ ಬಾಗಿಲ ಗಂಟೆಯ ಸದ್ದಾಯಿತು. ನೋಡಿದರೆ ವಾಜಪೇಯಿ ಸೂಟ್‍ಕೇಸು ಮತ್ತು ಹಾಸಿಗೆ ಗಂಟು ಹಿಡಿದು ಬಾಗಿಲ ಬಳಿ ನಿಂತಿದ್ದಾರೆ. ರಾತ್ರಿಯೇ ಬರುತ್ತೇನೆ ಎಂದಿದ್ದಿರಿ ಎಂದು ಕೇಳಿದಾಗ, 'ರಾತ್ರಿ ಎರಡು ಗಂಟೆಗೆ ಬಂತು ಗಾಡಿ. ಆಗ ನಿಮ್ಮನ್ನು ಎಬ್ಬಿಸುವುದು ಸರಿಯಲ್ಲ ಎಂದು ರಾಮಲೀಲಾ ಮೈದಾನಕ್ಕೆ ಹೋಗಿ ಮಲಗಿದೆ' ಎಂದು ವಾಜಪೇಯಿ ಹೇಳಿದರು.</p>
<p>1967ರಿಂದ ಶಿವಕುಮಾರ್ ವಾಜಪೇಯಿಯವರ ಸಹಾಯಕರಾಗಿ ಜೊತೆಯಲ್ಲೇ ಇದ್ದಾರೆ. 'ವಾಜಪೇಯಿಯವರ ಐವತ್ತು ವರ್ಷಗಳ ರಾಜಕೀಯ ಜೀವನವು ವಿವಾದಗಳಿಂದ ಮುಕ್ತವಾಗಿದೆ. ಅವರ ಜೀವನ ಸೌಮ್ಯ ವ್ಯಕ್ತಿಯ ಜೀವನ. ಅವರಲ್ಲಿ ರಾಮನ ಆದರ್ಶ, ಕೃಷ್ಣನ ಚತುರತೆ, ಚಾಣಕ್ಯನ ನೀತಿ, ಬುದ್ಧನ ಗಾಂಭೀರ್ಯ ಮತ್ತು ವಿವೇಕಾನಂದರ ತೇಜಸ್ಸು ಇದೆ' ಎಂದು ಶಿವಕುಮಾರ್ ಹೇಳುತ್ತಾರೆ.</p>
<p>'ಎಲ್ಲಿಯವರೆಗೆ ಗಂಗೋತ್ರಿಯ ನೀರು ಶುದ್ಧಿಯಾಗುವುದಿಲ್ಲವೋ ಅಲ್ಲಿಯವರೆಗೆ ಪ್ರತಿ ಮನೆಯ ಕೊಳಾಯಿ ನೀರು ಶುದ್ಧಿಯಾಗದು. ಭ್ರಷ್ಟಾಚಾರವನ್ನು ಮೇಲ್ಮಟ್ಟದಲ್ಲಿ ಮೊದಲು ನಿರ್ಮೂಲ ಮಾಡಬೇಕಿದೆ. ಇವತ್ತು ಮೂರು ವಸ್ತುಗಳ ಕಡೆ ಎಲ್ಲರ ಗಮನವಿದೆ - ದುಡ್ಡು, ಪದವಿ ಮತ್ತು ಪ್ರತಿಷ್ಠೆ. ಜನರ ನಾಲಿಗೆ ಉದ್ದವಾಗಿ ಬಿಟ್ಟಿದೆ. ಹೃದಯ ಚಿಕ್ಕದಾಗಿ ಬಿಟ್ಟಿದೆ. ಹಾಗೂ ಜೇಬು ದೊಡ್ಡದಾಗಿ ಬಿಟ್ಟಿದೆ' ಎಂದು ವಾಜಪೇಯಿಯವರು ಭ್ರಷ್ಟಾಚಾರವನ್ನು ನಿಯಂತ್ರಿಸಲು ಈ ರೀತಿ ಯಾವಾಗಲೂ ಹೇಳುತ್ತಿದ್ದರು.</p>
<p>ಬೆಟ್ಟಗಳು, ನದಿಗಳು, ಸಮುದ್ರ ಹಾಗೂ ಕಾಡು ಎಂದರೆ ಅವರಿಗೆ ತುಂಬಾ ಇಷ್ಟ. ಅವರು ದೆಹಲಿಯ ನಂ 1, ಫಿರೋಜ್‍ಶಾಹ್ ರೋಡಿನ ಮನೆಯಲ್ಲಿ ಇದ್ದಾಗಿನ ಪ್ರಸಂಗವಿದು. ಮೊಲವೊಂದು ಮರಿ ಹಾಕಿತ್ತು. ವಾಜಪೇಯಿಯವರು ಹತ್ತಿಯಲ್ಲಿ ಅದ್ದದ್ದಿ ಅದಕ್ಕೆ ಹಾಲು ಕುಡಿಸಿದ ಮೇಲೆ ಶಿವಕುಮಾರ್ ಜೊತೆಗೆ ಸ್ಕೂಟರ್‍ನಲ್ಲಿ ಸಂಸತ್ತಿಗೆ ಹೋಗುತ್ತಿದ್ದರು. ಬಜೆಟ್ ಅಧಿವೇಶನ ನಡೆಯುತ್ತಿತ್ತು. ಆಗ ಬೇಸಿಗೆ ಕಾಲ. ಒಂದು ದಿನ ಮಧ್ಯಾಹ್ನ ಮನೆಗೆ ಬಂದಾಗ ನೋಡುತ್ತಾರೆ. ಮೊಲದ ಮರಿ ಸತ್ತು ಬಿದ್ದಿತ್ತು. ವಾಜಪೇಯಿಯವರಿಗೆ ತುಂಬಾ ದುಃಖವಾಯಿತು. ಅವರು ಅಲ್ಲೇ ಲಾನ್‍ನಲ್ಲಿ ಗುಂಡಿ ತೆಗೆದರು. ಶಿವಕುಮಾರರು ಬಂಗಾಳಿ ಮಾರ್ಕೆಟ್ಟಿಗೆ ಹೋಗಿ ಬಿಳಿ ಬಟ್ಟೆ ತಂದರು. ವಾಜಪೇಯಿಯವರು ಮರಿಯನ್ನು ಬಿಳಿ ಬಟ್ಟೆಯಲ್ಲಿ ಸುತ್ತಿ ಗುಂಡಿಯಲ್ಲಿಟ್ಟು ಮಣ್ಣು ಮುಚ್ಚಿ ಅದರ ಮೇಲೆ ಗಿಡ ನೆಟ್ಟರು.</p>
<p>ವಾಜಪೇಯಿಯವರ ಹತ್ತಿರ ಎರಡು ಬಲಿಷ್ಠ ನಾಯಿಗಳಿದ್ದವು. ಅವುಗಳನ್ನು ಅವರು ತುಂಬಾ ಪ್ರೀತಿಸುತ್ತಿದ್ದರು. ಅವುಗಳ ಮೇಲೆಯೂ ಅವರು ಕವಿತೆ ಬರೆದರು.</p>
<section class="level2 numbered" id="id-013.01">
			<h2 class="level2-title" epub:type="title">ಬಬಲಿಯ ದೀಪಾವಳಿ</h2>
<p class="text-center">ಬಬಲಿ, ಲೌಲಿ ಎರಡು ನಾಯಿಗಳು<br /> ನಾಯಿಗಳಲ್ಲ ಅವು ಎರಡು ಬೊಂಬೆಗಳು<br /> ಉದ್ದುದ್ದ ಕೂದಲು<br /> ಅರಳಿದ - ಮುದುರಿದ ಕುತ್ತಿಗೆಗಳು<br /> ಬಬಲಿ ತಾಯಿ<br /> ಲೌಲಿ ಮಗ<br /> ತಾಯಿ ಸರಳ<br /> ಮಗ ದುರುಳ<br /> ಆದರೆ ಇಬ್ಬರೂ<br /> ಪ್ರೀತಿಸುವರು ಪರಸ್ಪರ<br /> ಪ್ರೀತಿಯೂ ಜಾಸ್ತಿ<br /> ಗಲಾಟೆಯೂ ಜಾಸ್ತಿ</p>
<p>ಮತ್ತೊಂದು ದೀಪಾವಳಿಯಲ್ಲಿ ಬಬಲಿಯು ಪಟಾಕಿಗಳ ಅಬ್ಬರಕ್ಕೆ ಹೆದರಿ ಎಲ್ಲಿಯೋ ಓಡಿ ಹೋಯಿತು. ತುಂಬಾ ಹುಡುಕಾಡಿದ ಮೇಲೆ ಸಿಕ್ಕಿತು. ಆಗ ವಾಜಪೇಯಿ ಹೀಗೆ ಬರೆದರು,</p>
<p class="text-center">ವಾಹನವೇರಿ ಹೊರಟೆವು ನಾಗಾಲೋಟದಲಿ<br /> ನೋಡದೆ ಹಿಂದೆ ಮುಂದೆ<br /> ಹೋಗಿ ನೋಡಿದೆವು ಗುರುತು ಹೇಳಿದ ಕಡೆ<br /> ಮನೆಯ ಬಾಗಿಲ ಗಂಟೆಯ ಬಟನ್ ಒತ್ತಿದೆವು<br /> ಕೇಳಿಸಿತು ಬಬಲಿ ಸ್ವರ<br /> ಬಾಗಿಲು ತೆರೆದೊಡನೆ ನಿಂತಿತು ಮುಂದೆ<br /> ಗಾಬರಿಗೊಂಡು, ಮುದುರಿಕೊಂಡು<br /> ಮೊದಲು ಬೆಚ್ಚಿ ಬಿದ್ದಿತು<br /> ನಂತರ ಬಂದು ಬಳಸಿತು<br /> ಮನೆಯಲ್ಲಿ ಸಂತೋಷವೋ ಸಂತೋಷ<br /> ಮತ್ತೆ ಬಂದಂತೆ ದೀಪಾವಳಿ<br /> ಇನ್ನು ಹೊಡೆಯಲಾಗದು ಪಟಾಕಿ<br /> ಸಾಕು ನಾಯಿಯನು<br /> ಓ ನನ್ನ ಬಂಧು</p>


<p>ವಾಜಪೇಯಿಯವರ ವಾಕ್ಪಟುತ್ವವನ್ನು ಹಾಗೂ ಬಬಲಿಯೊಡನೆ ಅವರ ಒಡನಾಟಕ್ಕೆ ಸಂಬಂಧಿಸಿದ ಪ್ರಸಂಗವೊಂದನ್ನು ಬಿಜೆಪಿಯ ನಾಯಕರಾದ ಅಮಿತಾಬ ಸಿನ್ಹಾ ಹೀಗೆ ಹೇಳುತ್ತಾರೆ, 'ದೆಹಲಿಯ ನಂ. 6, ರಾಯ್‍ಸೀನಾ ರೋಡಿನಲ್ಲಿ 1993ರಲ್ಲಿ ಸಿನ್ಹಾರು ವಾಜಪೇಯಿಯವರ ಮನೆಗೆ ಹೋಗಿದ್ದರು. ಆಗ ವಾಜಪೇಯಿ ಊಟ ಮಾಡುತ್ತಿದ್ದರು. ಬಬಲಿಯು ಅವರ ಪಕ್ಕವೇ ಕೂತಿತ್ತು. ವಾಜಪೇಯಿಯವರು ಸಿನ್ಹಾರಿಗೂ ಊಟಕ್ಕೆ ಎಬ್ಬಿಸಿದರು. ಆದರೆ ಸಿನ್ಹಾ ಸಂಕೋಚದಿಂದ ಕೂತೇ ಇದ್ದರು. ತಿರುತಿರುಗಿ ಆ ಜೂಲು ಜೂಲು ಕೂದಲಿನ ನಾಯಿಯ ಕಡೆ ನೋಡುತ್ತಿದ್ದರು. ಸ್ವಲ್ಪ ಹೊತ್ತಾದ ಮೇಲೆ ಬಬಲಿ ಗುರ್ ಅನ್ನತೊಡಗಿತು. ಆಗ ವಾಜಪೇಯಿ, 'ತಾವು ಸ್ವಲ್ಪವಾದರೂ ಊಟ ಮಾಡಿ. ಅದನ್ನು ನೋಡಬೇಡಿ. ನಮ್ಮ ಬಬಲಿಗೆ ಕಣ್ಣಲ್ಲಿ ಕಣ್ಣಿಟ್ಟು ನೋಡುವುದಾಗದು. ಅದಕ್ಕೆ ಸಿಟ್ಟು ಬರುತ್ತದೆ' ಎಂದು ಹೇಳಿದರು.</p>
<p>'ಮೊದಮೊದಲು ವಾಜಪೇಯಿಯವರು ಜನ್ಮದಿನವನ್ನು ಆಚರಿಸುತ್ತಿರಲಿಲ್ಲ. ಕುಟುಂಬದ ಸದಸ್ಯರು ಮತ್ತು ಒಂದಿಬ್ಬರು ಸ್ನೇಹಿತರು ಎಲ್ಲಾದರೂ ಹೊರಗೆ ಊಟ ಮಾಡಲು ಹೋಗುತ್ತಿದ್ದರು. ಸಿಹಿ ತಿನ್ನುತ್ತಿದ್ದರು. ಮತ್ತೆ ವಾಜಪೇಯಿಯವರು ಪ್ರಧಾನಮಂತ್ರಿಯಾದ ಮೇಲೆ ಕೆಲವು ಜನರ ಆಗ್ರಹದ ಮೇರೆಗೆ ಜನ್ಮದಿನ ಆಚರಿಸಲು ಪ್ರಾರಂಭಮಾಡಿದರು. ಈ ನೆವದಿಂದಲಾದರೂ ಸಾಮಾನ್ಯ ಜನರೊಡನೆ ಬೆರೆಯುವ ಅವಕಾಶ ಸಿಕ್ಕಂತಾಗುತ್ತದೆ ಎಂದು ಅವರು ಹೇಳುತ್ತಿದ್ದರು. ಆ ದಿನಗಳಲ್ಲಿ ಅವರು ಪ್ರಧಾನಿಗಳ ರಕ್ಷಣಾ ಬಂದೋಬಸ್ತನ್ನು ನೋಡಿ ತುಂಬಾ ಚಿಂತೆಗೊಳಗಾಗಿದ್ದರು. ಅವರಿಗೆ ಅದು ಸರಿ ಬೀಳುತ್ತಿರಲಿಲ್ಲ. ಅವರು ಲಖ್ನೌಗೆ ಹೋಗುವಾಗ ಕೇವಲ ಒಂದು ಕಡೆಯ ದಾರಿಯನ್ನು ಮಾತ್ರ ಮುಚ್ಚಲಾಗುತ್ತಿತ್ತು. ಮತ್ತೊಂದೆಡೆ ಸಾಮಾನ್ಯರು ಓಡಾಡಲು ಮುಕ್ತ ಅವಕಾಶ ಇರುತ್ತಿತ್ತು' ಎಂದು ಶಿವಕುಮಾರ್ ಹೇಳುತ್ತಾರೆ.</p>
<p>ಮತ್ತೊಂದು ಘಟನೆ. ಇದು ನಡೆದಿದ್ದು ತೊಂಭತ್ತನೇ ಇಸವಿಯ ಪ್ರಾರಂಭದ ದಿನಗಳಲ್ಲಿ. ಒಂದು ದಿನ ಶಿವಕುಮಾರ್ ಮತ್ತು ವಾಜಪೇಯಿ ಮಾರುತಿಯಲ್ಲಿ ಕೂತು ಆಗ್ರಾಗೆ ಹೋಗುತ್ತಿದ್ದರು. ವಾಜಪೇಯಿ ಹಿಂದೆ ಕೂತಿದ್ದರು. ಫರಾ ಎಂಬ ಊರು ಬಂತು. ದಾರಿಯಲ್ಲಿ ಎಮ್ಮೆಗಳ ದಂಡು ಹೋಗುತ್ತಿತ್ತು. ತಪ್ಪಿಸಬೇಕೆಂದುಕೊಂಡರೂ ಕೂಡ ಆಗಲಿಲ್ಲ. ಒಂದು ಎಮ್ಮೆಗೆ ಕಾರು ಡಿಕ್ಕಿ ಹೊಡೆದು ಅದು ಸತ್ತುಹೋಯಿತು. ಕಾರು ಎರಡು ಪಲ್ಟಿ ಹೊಡೆಯಿತಲ್ಲದೇ ಅದರ ವಿಂಡ್ ಸ್ಕ್ರೀನ್ ಒಡೆದು ಹೋಯಿತು. ಆದರೆ ಯಾರಿಗೂ ಏಟಾಗಿರಲಿಲ್ಲ. ಜನರ ಗುಂಪು ಸೇರಿತು. ಜನರ ಗುಂಪಿನಿಂದ ವಾಜಪೇಯಿಯವರನ್ನು ಕರೆದುಕೊಂಡು ಹೋಗಲಾಯಿತು. ವಾಜಪೇಯಿಯವರು ಅದೇ ದಾರಿಯಲ್ಲಿ ಸಿಗುವ ಸಿಕಂದರಾ ಎಂಬ ಊರಿನ ಪೋಲೀಸ್ ಠಾಣೆಗೆ ಹೋದರು. ಸಂಪೂರ್ಣ ಘಟನೆಯ ವಿವರ ನೀಡಿ ಎಮ್ಮೆಯ ಮಾಲೀಕನನ್ನು ಕರೆಯಿರಿ. ಏನಾದರೂ ಪರಿಹಾರ ಕೊಡೋಣ ಎಂದು ಹೇಳಿದರು. ಆ ಠಾಣಾಧಿಕಾರಿಯು ತಾವು ಹೊರಡಿ. ನಾನೇ ಅವರಿಗೆ ಪರಿಹಾರ ಕೊಡುತ್ತೇನೆ ಎಂದರು. ವಾಜಪೇಯಿಯವರು ಆಗ್ರಾಗೆ ಹೊರಟು ಬಿಟ್ಟರು. ಸುಮಾರು ಎರಡು ವರ್ಷಗಳ ನಂತರ ಅಂಧಕವಿ ರಾಮ್‍ಖಿಲಾಡಿ ದೆಹಲಿಗೆ ಬಂದಿದ್ದರು. ಅವರು ದೆಹಲಿಯಲ್ಲಿ ಜನವರಿ 23ರಂದು ನಡೆಯುವ ಕವಿ ಸಮ್ಮೇಳನದಲ್ಲಿ ಕವಿತೆಯೊಂದನ್ನು ವಾಚಿಸಲು ಅವಕಾಶ ಕೊಡಿಸಿ. ತಾವು ಹೇಳಿದರೆ ಅವಕಾಶ ಕೊಟ್ಟೇ ಕೊಡುತ್ತಾರೆ. ಎಂದು ವಾಜಪೇಯಿಯವರನ್ನು ಕೇಳಿದರು. ಎಲ್ಲಿಂದ ಬರುತ್ತಿರುವಿರಿ....? ಎಂದು ವಾಜಪೇಯಿ ಕೇಳಿದರು. ತಮ್ಮ ಕಾರು ಎಮ್ಮೆಗೆ ಡಿಕ್ಕಿ ಹೊಡೆಯಿತಲ್ಲ...! ಆ ಊರಿನಿಂದ ಬರುತ್ತಿದ್ದೇನೆ ಎಂದು ಆ ಅಂಧಕವಿ ಹೇಳಿದರು. ಆಗ ವಾಜಪೇಯಿ ಆ ಎಮ್ಮೆಯ ಮಾಲೀಕನನ್ನು ಜೊತೆಯಲ್ಲಿ ಕರೆದುಕೊಂಡು ಬರಬೇಕು ಎಂಬ ಶರತ್ತು ವಿಧಿಸಿದರು. ಕವಿಗಳ ಜೊತೆಗೆ ಬಂದ ಅವನಿಗೆ ವಾಜಪೇಯಿ ಹತ್ತು ಸಾವಿರ ರೂ.ಗಳನ್ನು ಪರಿಹಾರವಾಗಿ ಕೊಟ್ಟರು.</p>
<p>1989ರ ಮಾತು. ಬಾಂಗ್ಲಾ ದೇಶದ ವಿಚಾರವಾಗಿ ಕರೀಮ್ ಗಂಜ್‍ನಲ್ಲಿ ರ್ಯಾಲಿಯಿತ್ತು. ಅಲ್ಲಿಗೆ ಹೋಗಬೇಕೆಂದರೆ ಮೂರ್ನಾಲ್ಕು ದಿನಗಳು ಬೇಕಾಗುತ್ತಿತ್ತು. ಕಲ್ಕತ್ತ, ಗುವಾಹಟಿ ಆಮೇಲೆ ಕರೀಮ್‍ಗಂಜ್. ಡಿಸೆಂಬರ್ 21ರಂದು ದಿನ ರ್ಯಾಲಿ ಮುಗಿಯಿತು. ಅಲ್ಲಿಂದ 24ನೇ ತಾರೀಖು ವಾಜಪೇಯಿಯವರು ಕಲ್ಕತ್ತಾಗೆ ಬಂದರು. ವಿಮಾನ ರದ್ದಾಗಿದೆಯೆಂದು ಏರ್‍ಪೋರ್ಟ್‍ಗೆ ಬಂದಾದ ಮೇಲೆ ಗೊತ್ತಾಯಿತು. ಡಿಸೆಂಬರ್ 25 ವಾಜಪೇಯಿಯವರ ಜನ್ಮದಿನ. ಹೀಗಾಗಿ ದೆಹಲಿಗೆ ಹೋಗಲೇಬೇಕೆಂದು ಅವರು ಬಯಸುತ್ತಿದ್ದರು. ಏರ್‍ಇಂಡಿಯಾದ ಒಂದು ಫ್ಲೈಟ್ ಇದೆ ಎಂದು ಗೊತ್ತಾಯಿತು. ಜೊತೆಯಲ್ಲಿ ಪ್ರಯಾಣಿಸುತ್ತಿದ್ದ ಮುಖ್ತಾರ್ ಅಬ್ಬಾಸ್ ನಖ್ವಿಯವರನ್ನು ವಾಜಪೇಯಿಯವರು ನಿಮ್ಮ ಹತ್ತಿರ ದುಡ್ಡೆಷ್ಟಿದೆ....? ಎಂದು ಕೇಳಿದರು. ಮುನ್ನೂರು-ನಾನ್ನೂರು ರೂಪಾಯಿ ಇರಬಹುದು ಎಂದು ಅವರು ಹೇಳಿದರು. ತಮ್ಮ ಜೇಬಿನಲ್ಲೂ ವಾಜಪೇಯಿ ನೋಡಿಕೊಂಡರು ಐದು ನೂರು ಇತ್ತು. ಆ ದಿನಗಳಲ್ಲಿ ಒಂದು ಟಿಕೆಟ್ಟಿನ ದರ 110ಂ ಇತ್ತು. ಕಲ್ಕತ್ತದಲ್ಲಿ ಮಿತ್ರರೊಬ್ಬರಿದ್ದರು. ಅವರಿಂದ ಹಣ ಪಡೆಯಬೇಕೆಂದುಕೊಂಡರು. ಆದರೆ ಅವತ್ತು ಕಲ್ಕತ್ತ ಬಂದ್ ಇತ್ತು. ಹೀಗಾಗಿ ಆ ಮಿತ್ರ ಏರ್‍ಪೋರ್ಟ್‍ಗೆ ಬರುವುದು ಕಷ್ಟವಾಗುತ್ತಿತ್ತು. ವಾಜಪೇಯಿಯವರು ಚೆಕ್ ಕೊಡಲು ಹೋದರೆ ಏರ್‍ಇಂಡಿಯಾದವರು ಚೆಕ್‍ಗೆ ಅವಕಾಶವಿಲ್ಲ ಎಂದರು. ಆಗ ನಕ್ವಿ ಬುಕಿಂಗ್ ಕೌಂಟರ್ ಹತ್ರ ಹೋಗಿ ಏನೇನೋ ಪ್ರಯತ್ನ ಮಾಡಿ ನೋಡಿದರು. ಆಗಲಿಲ್ಲ. ವಾಪಸ್ಸು ಬಂದು ನೋಡುತ್ತಾರೆ, ಸಾಮಾನು ಹೇಗಿದ್ದವೋ ಹಾಗೇ ಇವೆ, ಆದರೆ ವಾಜಪೇಯಿ ಮಾತ್ರ ಇಲ್ಲ. ಎಲ್ಲಿ ಹೋದರೋ ಎಂದು ನೋಡಿದರೆ ಟಿಕೆಟ್ ಕ್ಯಾನ್ಸಲ್ ಮಾಡಿಸಲು ನಿಂತಿದ್ದ ಸಾಲಿನಲ್ಲಿ ನಿಂತಿದ್ದಾರೆ. ಟಿಕೆಟ್ ಕ್ಯಾನ್ಸಲ್ ಆಯಿತು. ಆಗಲೇ ಅವರು ದುಡ್ಡು ವಾಪಸ್ಸು ಕೊಡಲಿಲ್ಲ. ಎರಡನೇ ಸಾರಿ ಏರ್ ಇಂಡಿಯಾದ ಕಿಟಕಿ ಹತ್ತಿರ ಹೋದರು. ಅಲ್ಲಿ ನಕ್ವಿ ಮೇನೇಜರ್‍ಗೆ ವಾಜಪೇಯಿಯವರ ಬಗ್ಗೆ ಹೇಳಿದರು. ಆಗ ಮ್ಯಾನೇಜರ್ ಚೆಕ್ ತೆಗೆದುಕೊಂಡು ಟಿಕೆಟ್ ಕೊಡಲು ಒಪ್ಪಿದರು. ಸ್ವತಃ ತಾನೇ ಸಾಲಿನಲ್ಲಿ ನಿಂತು ಮ್ಯಾನೇಜರ್ ಹತ್ತಿರ ಮಾತಾಡಿ ಟಿಕೆಟ್ ಖರೀದಿಸುವ ಈ ಸಹಜತೆ ಇವತ್ತಿನ ನಾಯಕರುಗಳಲ್ಲಿ ಹುಡುಕಿದರೂ ಸಿಗುವುದಿಲ್ಲ.</p>
<p>ವಾಜಪೇಯಿ ದೆಹಲಿಯಲ್ಲಿ ಯಾರಿಗೂ ಹೇಳದೆ ಕೇಳದೆ ಗ್ವಾಲಿಯರ್‍ಗೆ ಹೋಗಿಬಿಡುತ್ತಿದ್ದರು. ಯಾರಿಗೂ ಸುಳಿವು ಕೊಡದೆ ಗ್ವಾಲಿಯರ್‍ನ ದಾರಿಗಳಲ್ಲಿ ತಿರುಗಾಡುತ್ತಿದ್ದರು. ರಾಜಮಾತೆ ಸಿಂಧ್ಯಾರವರು ಆಗಿನ್ನೂ ಪಕ್ಷಕ್ಕೆ ಬಂದಿದ್ದರು. ವಾಜಪೇಯಿಯವರು ಕೊಡೆ ಹಿಡಿದುಕೊಂಡು ಪಾಟನಕರ್ ಮಾರುಕಟ್ಟೆಯಲ್ಲಿ ಓಡಾಡುತ್ತಿದ್ದಾರೆ ಎಂಬ ಸುದ್ದಿ ರಾಜಮಾತೆಯವರ ಕಿವಿಗೆ ಬಿತ್ತು. ಅವರು ಅಲ್ಲಿನ ಸ್ಥಳೀಯ ನಾಯಕರಿಗೆ ಫೋನು ಮಾಡಿ, 'ಏನ್ರೀ, ನಿಮ್ಮದು ಎಂಥ ಪಾರ್ಟಿ....? ಪಾರ್ಟಿಯ ಹಿರಿಯ ನಾಯಕರು ಬೀದಿಯಲ್ಲಿ ನಡೆದು ಓಡಾಡುತ್ತಿದ್ದಾರಂತೆ..... ! ಅವರಿಗೆ ವಾಹನದ ವ್ಯವಸ್ಥೆ ಮಾಡಲಾಗುವುದಿಲ್ಲವೇ.... ? ಎಂದು ಕೇಳಿದರು. ಆ ಸ್ಥಳೀಯ ನಾಯಕರು ಕೂಡಲೇ ವ್ಯವಸ್ಥೆ ಮಾಡುವೆ ಎಂದು ಹೇಳಿದರು. ಸ್ವಲ್ಪ ಹೊತ್ತಾದ ಮೇಲೆ ರಾಜಮಾತೆಯವರಿಗೆ ಫೋನು ಬಂತು. ವಾಜಪೇಯಿಯವರು ವಾಹನ ಬೇಡ ಎಂದು ಹೇಳುತ್ತಿದ್ದಾರೆ. ಗ್ವಾಲಿಯರ್‍ನಲ್ಲಿ ಅವರಿಗೆ ವಾಹನದ ಅವಶ್ಯಕತೆಯಿಲ್ಲವಂತೆ. ಹಾಗಂತ ಅವರೇ ಹೇಳಿದರು ಎಂದು ರಾಜಮಾತೆಯವರಿಗೆ ತಿಳಿಸಲಾಯಿತು.</p>
<p>ನನಗೂ ಅ³Â್ಟೀ ವಾಜಪೇಯಿಯವರನ್ನು ಅನೇಕ ಬಾರಿ ಹತ್ತಿರದಿಂದ ನೋಡುವ ಅವಕಾಶ ಸಿಕ್ಕಿತು. ಒಮ್ಮೆ ಎನ್‍ಡಿ ಟಿವಿಗಾಗಿ ಅವರೊಡನೆ ಫಾಲೋ ದ ಲೀಡರ್ ಎಂಬ ಕಾರ್ಯಕ್ರಮವೊಂದನ್ನು ಮಾಡುತ್ತಿದ್ದೆ. ಬೆಳಗ್ಗೆ ತಿಂಡಿ ಹೊತ್ತಿಗೆ ಚಿತ್ರೀಕರಣ ಆರಂಭವಾಯಿತು. ನಾವೆಲ್ಲ ವಾಜಪೇಯಿಯವರ ಹಾಗೂ ಅವರ ಪರಿವಾರದವರೊಡನೆ ಕೂತು ತಿಂಡಿ ತಿಂದೆವು. ಮಾತುಕತೆಯೂ ಸಾಗಿತ್ತು. ಇನ್ನೇನು ತಿಂಡಿ ಮುಗಿಯಿತು. ಅಷ್ಟರಲ್ಲಿ ನಮ್ಮ ಕ್ಯಾಮರಾಮ್ಯಾನ್ ಬಂದು ಏಕೋ ಏನೋ ಇದ್ದಕ್ಕಿದ್ದಂತೆ ಕ್ಯಾಮರಾ ಕೆಟ್ಟು ಹೋಯಿತು. ಹೀಗಾಗಿ ಶೂಟಿಂಗ್ ಸಾಧ್ಯವಾಗುತ್ತಿಲ್ಲ ಎಂದು ಹೇಳಿದ. ಪಿಎಂ ಕಡೆಯವರಿಗೆ ಹೇಳಿದಾಗ ಅವರೆಲ್ಲ ಸಿಟ್ಟಾದರು. ನನ್ನ ಮುಖ ನೋಡಿದ ವಾಜಪೇಯಿ 'ಏಕೆ ಏನಾಯ್ತು....?' ಎಂದು ಕೇಳಿದರು. ತುಂಬಾ ಧೈರ್ಯ ಮಾಡಿ ನಾನು ಪರಿಸ್ಥಿತಿಯನ್ನು ವಿವರಿಸಿದೆ. ವಾಜಪೇಯಿಯವರು ನಕ್ಕರು. 'ಒಳ್ಳೆಯದೇ ಆಯಿತು. ಈ ನೆವದಿಂದಲಾದರೂ ಮತ್ತೊಮ್ಮೆ ತಿಂಡಿಗೆ ಕೂರೋಣ' ಎಂದು ನುಡಿದರು. ಮತ್ತೆ ತಿಂಡಿಗೆ ಕೂತೆವು.</p>
<p>1950ರಲ್ಲಿ ವಾಜಪೇಯಿಯವರು ದೆಹಲಿಗೆ ಬಂದಾಗ ಅವರಿಗೆ ಇಳಿದುಕೊಳ್ಳಲು ಎಲ್ಲೂ ಜಾಗವಿರಲಿಲ್ಲ. ಎಲ್ಲಿ ಜಾಗ ಸಿಗುತ್ತಿತ್ತೋ ಅಲ್ಲಿ ಇರುತ್ತಿದ್ದರು. ಸಂಸದರಾದ ಮೇಲೆ ಅವರಿಗೆ ಸಿಕ್ಕ ಮನೆಯಲ್ಲಿ ಜನಸಂಘದ ನಾಯಕರೆಲ್ಲರೂ ಇರುತ್ತಿದ್ದರು. ವಾಜಪೇಯಿ ಮತ್ತು ದೀನದಯಾಳ ಉಪಾಧ್ಯಾಯ, ದತ್ತೋಪಂತ ಠೇಂಗಡಿ ಹಾಗೂ ಜಗದೀಶ್ ಪ್ರಸಾದ್ ಮಾಥುರ್ ಒಟ್ಟಿಗೆ ಇರುತ್ತಿದ್ದರು. ವಾಜಪೇಯಿಯವರಿಗೆ ಅಡಿಗೆಯ ಜವಾಬ್ದಾರಿ ಕೊಡಲಾಗಿತ್ತು. ಅವರಿಗೆ ಅಡಿಗೆ ಮಾಡುವುದೆಂದರೆ ತುಂಬಾ ಇಷ್ಟ. ಅವರು ತುಂಬಾ ಚೆನ್ನಾಗಿ ಪಾಯಸ ಮತ್ತು ಖಿಚಡಿ ಮಾಡುತ್ತಿದ್ದರು.</p>
<p>ಪ್ರಸಾರ ಭಾರತಿಯ ಮಾಜಿ ಛೇರ್‍ಮೆನ್ ಆದ ಅರಕಲಗೂಡು ಸೂರ್ಯಪ್ರಕಾಶ್‍ರಿಗೆ ವಾಜಪೇಯಿಯವರೊಡನೆ ದೀರ್ಘ ಪರಿಚಯವಿದೆ. ಸೂರ್ಯಪ್ರಕಾಶ್ ಹೇಳುತ್ತಾರೆ. 'ಎಪ್ಪತ್ತರ ದಶಕದಲ್ಲಿ ಜನಸಂಘದ ಅಧಿವೇಶನ ಕರ್ನಾಟಕದ ಶಿವಮೊಗ್ಗದಲ್ಲಾಯಿತು. ರಾತ್ರಿ ಸುಮಾರು ಒಂಭತ್ತು ಗಂಟೆಗೆ ಭಾಷಣ ಮುಗಿಯಿತು. ಮತ್ತೆ ಊಟ ಹಾಗೂ ಇತ್ಯಾದಿ ಕಾರ್ಯಕ್ರಮಗಳು ಮುಗಿವ ಹೊತ್ತಿಗೆ ಹನ್ನೊಂದಾಯಿತು. ಅಂದೇ ರಾತ್ರಿ ಇತರೆ ಕೆಲವು ನಾಯಕರುಗಳೊಡನೆ ವಾಜಪೇಯಿಯವರು ಬೆಂಗಳೂರಿಗೆ ಹೋಗಬೇಕಿತ್ತು. ವಾಜಪೇಯಿಯವರು ತಮ್ಮ ಇತರೆ ಜೊತೆಗಾರರೊಂದಿಗೆ ಶಿವಮೊಗ್ಗ ರೈಲ್ವೆ ಸ್ಟೇಷನ್ನಿಗೆ ಬಂದರು. ಆದರೆ ಟ್ರೈನು ರಾತ್ರಿ ಒಂದೂವರೆ ಎರಡಕ್ಕೆ ಬರುವುದರಿಂದ ವಾಜಪೇಯಿಯವರು ಅಲ್ಲೇ ಕಾಂಕ್ರೀಟಿನ ಬೆಂಚಿನ ಮೇಲೆ ತಲೆದಿಂಬು ಇಟ್ಟುಕೊಂಡು ಮಲಗಿಬಿಟ್ಟರು. ಟ್ರೈನು ಬಂದಾಗ ಅವರನ್ನು ಎಬ್ಬಿಸಲಾಯಿತು. ಟ್ರೈನು ಬಂದ ಕೂಡಲೇ ಹತ್ತಿ ಕುಳಿತರು. 'ನಾನು ಇಷ್ಟು ದೊಡ್ಡ ಮಟ್ಟದ ನಾಯಕ, ನನ್ನನ್ನು ಈ ರೀತಿ ಸ್ಟೇಷನ್ನಿನಲ್ಲಿ ಮಲಗುವಂತೆ ಮಾಡಲಾಯಿತು. ನನಗಾಗಿ ವ್ಯವಸ್ಥೆ ಚೆನ್ನಾಗಿ ಮಾಡಲಿಲ್ಲ' ಎಂದು ಅವರು ಯಾರ ಬಳಿಯೇ ಆಗಲಿ, ಯಾರ ಮೇಲೇ ಆಗಲಿ ದೂರಲಿಲ್ಲ. ಅಸಲಿಗೆ ಅವರು ತಮ್ಮನ್ನು ತಾವು ದೊಡ್ಡ ನಾಯಕ ಎಂದು ಯಾವತ್ತೂ ತಿಳಿದವರೇ ಅಲ್ಲ. ನಾನು ಯಾವತ್ತೂ ಕೂಡ ಪಾರ್ಟಿಯ ಕಾರ್ಯಕರ್ತ ಎನ್ನುತ್ತಿದ್ದರು.'</p>
<p>'ವಾಜಪೇಯಿಯವರು ಆ ದಿನಗಳಲ್ಲಿ ನಂ. 6, ರಾಯ್‍ಸೀನಾ ರೋಡಿನಲ್ಲಿ ಇರುತ್ತಿದ್ದರು. ಅಲ್ಲಿಂದ ಅವರು ಆಗಾಗ ಸಂಸತ್ ಭವನಕ್ಕೆ ಕಾಲ್ನಡಿಗೆಯಲ್ಲೇ ಹೋಗುತ್ತಿದ್ದರು. ಅನೇಕ ಬಾರಿ ಲೆಫ್ಟ್ ಪಾರ್ಟಿಯ ಸಂಸದರುಗಳಾದ ಗೀತಾ ಮುಖರ್ಜಿ, ಹನ್ನನ್ ಮುಲ್ಲಾ, ಸೈಫುದ್ದೀನ್ ಚೌಧರಿ ಹಾಗೂ ವಿಠ್ಠಲ ಭಾಯಿ ಇವರೆಲ್ಲಾ ವಾಜಪೇಯಿಯವರ ಜೊತೆಗೆ ಪಟೇಲ್ ಹೌಸ್‍ವರೆಗೆ ಬರುತ್ತಿದ್ದರು. ನಡೆದು ಬರುವಾಗ ಹಾಸ್ಯ - ವಿನೋದ ನಡೆದೇ ಇರುತ್ತಿತ್ತು' ಎಂದು ಸೂರ್ಯಪ್ರಕಾಶ ಹೇಳುತ್ತಾರೆ.</p>
<p>ವಿಶ್ವ ಹಿಂದೂ ಪರಿಷತ್ತಿನ ಅಧ್ಯಕ್ಷರಾದ ಅಶೋಕ ಸಿಂಘಾಲ್ ಹಾಗೂ ಅಟಲರ ವಿಚಾರಗಳು ಒಂದು ಸ್ವಲ್ಪವೂ ಹೊಂದಿಕೆಯಾಗುತ್ತಿರಲಿಲ್ಲ. ಆದರೆ ಇಬ್ಬರ ನಡುವೆ ಸಂಬಂಧ ಮಧುರವಾಗಿತ್ತು. ಸಿಂಘಾಲರು ಇಂಟರ್‍ವ್ಯೂ ಒಂದರಲ್ಲಿ ನನಗೆ ಹೀಗೆ ಹೇಳಿದರು. 'ವಾಜಪೇಯಿಯವರು ರಾಜಕೀಯ ನಕ್ಷೆಯಲ್ಲಿ ಏರುತ್ತಿದ್ದಾಗ ದೇಶದಲ್ಲಿ ಹಿಂದೂ ವಿರೋಧಿ ಶಕ್ತಿಗಳು ಬಹಳ ಪ್ರಬಲವಾಗಿದ್ದವು. ಅವರಂತಹ ವ್ಯಕ್ತಿತ್ವ ಮತ್ತೆ ಹುಟ್ಟಲಿಲ್ಲ, ಹುಟ್ಟುವುದಿಲ್ಲ.' ಸಿಂಘಾಲರು ವಾಜಪೇಯಿಯವರ ಕವಿತೆಗಳ ಅಭಿಮಾನಿಯಾಗಿದ್ದರು. 'ಪ್ರಾರಂಭದಿಂದಲೂ ವಾಜಪೇಯಿಯವರ ಕವಿತೆಗಳಲ್ಲಿ ಪರಿಪಕ್ವತೆ ಇತ್ತು. ಜನರ ಮನಸ್ಸನ್ನು ಸೆಳೆಯುತ್ತಿದ್ದವು. ಅವರ ಕವಿತೆಗಳಲ್ಲಿ ಕೇವಲ ರಸವಷ್ಟೇ ಇರಲಿಲ್ಲ. ಅವರ ಭಾಷಣಗಳೂ ಕೂಡ ಕವಿತೆಗಳಂತೆಯೇ ಇದ್ದವು. ಎಲ್ಲರೂ ಅವರ ಭಾಷಣ ಕೇಳಲು ಹೋಗುತ್ತಿದ್ದರು' ಎಂದು ಸೀಂಘಾಲರು ಹೇಳುತ್ತಿದ್ದರು.</p>
<p>ಒಮ್ಮೆ ಉತ್ತರ ಪ್ರದೇಶದ ಮಿರ್ಜಾಪುರದಲ್ಲಿ ಜನಸಂಘ ಹಾಗೂ ಕಾಂಗ್ರೆಸ್ಸಿನ ಸಾರ್ವಜನಿಕ ಸಭೆ ನಡೆಯುವುದರಲ್ಲಿದ್ದವು. ಕಾಂಗ್ರೆಸ್‍ನ ಸಭೆ ಸಂಜೆ ನಾಲ್ಕು ಗಂಟೆಗೆ ಇತ್ತು. ಕಾಂಗ್ರೆಸ್‍ನ ಪರವಾಗಿ ಅಲ್ಲಿನ ಮುಖ್ಯಮಂತ್ರಿ ಗೋವಿಂದ ವಲ್ಲಭ ಪಂತರು ಬರುವವರಿದ್ದರು. ಅದೇ ಮೈದಾನದಲ್ಲಿ ಜನಸಂಘದ ಸಭೆ ರಾತ್ರಿ ಏಳಕ್ಕೆ ಶುರುವಾಗುವುದರಲ್ಲಿತ್ತು. ಆದರೆ ಪಂತರು ನಾಲ್ಕು ಗಂಟೆಗೆ ಬದಲಾಗಿ ಏಳು ಗಂಟೆಗೆ ಅಲ್ಲಿಗೆ ಬಂದರು. ಈಗ ಯಾರ ಸಭೆ ನಡೆಯಬೇಕು....? ಎಂಬ ಜಿಜ್ಞಾಸೆ ಶುರುವಾಯಿತು. ಜನಸಂಘದ ಕಾರ್ಯಕರ್ತರು ನಮ್ಮ ಸಮಯ ನಿಶ್ಚಿತವಾಗಿದೆ ಆದ್ದರಿಂದ ಮೊದಲು ನಾವೇ ಸಭೆ ನಡೆಸುತ್ತೇವೆ ಎಂದು ಪಟ್ಟು ಹಿಡಿದರು. 'ಪಂತರು ಮುಖ್ಯಮಂತ್ರಿಗಳಾಗಿದ್ದಾರೆ. ಅವರೇ ಮೊದಲು ಮಾತಾಡಲಿ. ಆದ್ದರಿಂದ ಕಾಂಗ್ರೆಸ್‍ಗೇ ಸಭೆ ನಡೆಸಲು ಅವಕಾಶ ಕೊಡಿ' ಎಂದು ಕಾಂಗ್ರೆಸ್ಸಿಗರು ಕೇಳಿಕೊಂಡರು. ವಾಜಪೇಯಿಯವರನ್ನು ಕೇಳಲಾಯಿತು. ಪಂತರು ಮುಖ್ಯಮಂತ್ರಿಗಳು ಅವರಿಗೇ ಮೊದಲು ಸಭೆ ನಡೆಸಲು ಬಿಡಿರಿ. ಇದರಿಂದ ಅವರ ಗೌರವ ಉಳಿಯುತ್ತದೆ. ಅವರ ಮಾತನ್ನು ನಾವು ಕೇಳಿದಂತಾಗುತ್ತದೆ. ಅವರ ಮಾತುಗಳಿಗೆ ನಾವು ನಮ್ಮ ಭಾಷಣದಲ್ಲಿ ಜವಾಬು ಕೊಡಲು ಅನುಕೂಲವಾಗುತ್ತದೆ ಎಂದು ವಾಜಪೇಯಿ ಹೇಳಿದರು. ಪಂತರ ಸಭೆ ಮುಗಿಯಿತು. ಜನ ಎದ್ದೆದ್ದು ಹೋಗತೊಡಗಿದರು. ಜನಸಂಘದ ಕಾರ್ಯಕರ್ತರು ಹೋಗಬೇಡಿ, ಹೋಗಬೇಡಿ ಎಂದು ಎಲ್ಲರನ್ನೂ ಕೂರಿಸತೊಡಗಿದರು. ಅಷ್ಟರಲ್ಲಿ ವಾಜಪೇಯಿಯವರು ಮೈಕಿನ ಬಳಿ ಬಂದು, 'ಬಂಧುಗಳೇ ತಾವೆಲ್ಲ ಈಗಿನ್ನೂ ಒಬ್ಬ ಪಂಡಿತರ ಭಾಷಣ ಆಲಿಸಿದಿರಿ. ಈಗ ಇನ್ನೊಬ್ಬ ಪಂಡಿತನ ಮಾತುಗಳನ್ನು ಕೇಳಿರಿ. ಕಾಶಿಯ ಗಂಗಾ ತಟದಲ್ಲಿ ಪಂಡಿತರುಗಳು ಇರುವಂತೆ ಈ ಚುನಾವಣಾ ಗಂಗೆ ತಟದಲ್ಲಿ ಕೂಡ ಮಾತಿನಲ್ಲಿ ಮೀಯಿಸುವುದಕ್ಕೋಸ್ಕರ ಪಂಡಿತರುಗಳು ಕಾದು ಕೂತಿರುತ್ತಾರೆ. ಎಷ್ಟೆಷ್ಟು ಪಂಡಿತರೋ ಅಷ್ಟಷ್ಟುಕೋಲುಗಳು ಇರುತ್ತವೆ. ಎಷ್ಟೆಷ್ಟು ಕೋಲುಗಳೋ ಮತ್ತೆ ಅಷ್ಟಷ್ಟು ಬಾವುಟಗಳಿರುತ್ತವೆ. ಚುನಾವಣೆಯಲ್ಲಿ ಕೂಡ ಪಂಡಿತರುಗಳೆಷ್ಟಿರುವರೋ ಅಷ್ಟು ಕೋಲುಗಳಿರುತ್ತವೆ. ಕೋಲು ಕೋಲುಗಳಿಗೂ ಬಾವುಟಗಳಿರುತ್ತವೆ' ಎಂದು ವಾಜಪೇಯಿ ಹೇಳತೊಡಗಿದರು. ಸಭೆ ಮತ್ತೆ ಅಲ್ಲಾಡಲಿಲ್ಲ.</p>
<p>ಎಪ್ಪತ್ತರ ದಶಕದಲ್ಲಿ ಪೂನಾದಲ್ಲಿ ವಾಜಪೇಯಿಯವರ ಉಪಸ್ಥಿತಿಯಲ್ಲಿ ನಡೆದ ಭವ್ಯ ಸಭೆಯೊಂದರಲ್ಲಿ ಪಕ್ಷದ ಕಾರ್ಯಕರ್ತರು ಅವರಿಗೆ ಮೂರು ಲಕ್ಷ ರೂಪಾಯಿಗಳ ಕಾಣಿಕೆ ನೀಡಿದರು. ಆ ದಿನಗಳಲ್ಲಿ ಮೂರು ಲಕ್ಷ ತುಂಬಾ ದೊಡ್ಡ ಮೊತ್ತದ ಹಣವಾಗಿತ್ತು. ಬಹಳ ಕಷ್ಟಪಟ್ಟು ಕಾರ್ಯಕರ್ತರುಗಳು ಹಣ ಸಂಗ್ರಹಿಸಿದ್ದರು. ಆದ್ದರಿಂದ ಎಲ್ಲರಿಗೂ ವಾಜಪೇಯಿಯವರಿಗೆ ಹಾರ ಹಾಕುವ ಅವಕಾಶ ಸಿಕ್ಕಿದಂತಾಯಿತು. ಕುತ್ತಿಗೆಯು ಹಾರಗಳಿಂದ ತುಂಬಿ ಹೋಗಿತ್ತು. ವಾಜಪೇಯಿ ಅವನ್ನೆಲ್ಲ ತೆಗೆದು ಹಗುರಾಗುತ್ತಿದ್ದರು. ನಂತರ ಅವರು ತಮ್ಮ ಭಾಷಣವನ್ನು ಹೀಗೆ ಶುರು ಮಾಡಿದರು. 'ಈಶ್ವರನ ಮೂರ್ತಿಯನ್ನು ಕಲ್ಲಿನಿಂದಲೇ ಏಕೆ ತಯಾರಿಸುತ್ತಾರೆ ಎಂದು ನನಗೀಗ ಅರ್ಥವಾಯಿತು. ಭಕ್ತರ ಪ್ರೀತಿಯ ಭಾರವನ್ನು ಹೊರಬೇಕಲ್ಲ....!'</p>
<p>ವಾಜಪೇಯಿಯವರು ಮದುವೆಯಾಗಿರದಿದ್ದರೂ ಸಂಸಾರ ಹೂಡಿರದಿದ್ದರೂ ಸಂಸಾರ ಮತ್ತು ಸಂಸ್ಕಾರ ಎರಡರ ಮೇಲೂ ಅವರಿಗೆ ತುಂಬಾ ನಂಬಿಕೆ, ವಿಶ್ವಾಸ ಇತ್ತು. ಪರಿವಾರವನ್ನು ಅವರು ವೈಯಕ್ತಿಕ ಮಟ್ಟದಲ್ಲೇ ಇಟ್ಟುಕೊಂಡಿದ್ದರು. 2003ರಲ್ಲಿ ಅವರ ಪರಿವಾರದಲ್ಲಿ ಎರಡು ಘಟನೆಗಳು ಒಟ್ಟೊಟ್ಟಿಗೇ ಸಂಭವಿಸಿದವು. ಫೆಬ್ರವರಿಯಲ್ಲಿ ಅವರ ಸಹೋದರನ ಮಗಳ ಮದುವೆಯಾಯಿತು. ಮೇನಲ್ಲಿ ಅವರ ತಂಗಿ ಊರ್ಮಿಳಾ ಮಿಶ್ರ ಕ್ಯಾನ್ಸರ್‍ನಿಂದ ತೀರಿಕೊಂಡರು. ಎರಡೂ ಸಂದರ್ಭಗಳಲ್ಲಿ ಅವರು ಭಾಗಿಯಾದರು. ಸುಖ-ದುಃಖದ ಈ ಎರಡೂ ಘಟನೆಗಳನ್ನು ಅವರು ತುಂಬಾ ವೈಯಕ್ತಿಕವಾಗಿ ಅನುಭವಿಸಿದರು.</p>
<p>ಅವರಿಗೆ ಎಂಭತ್ತು ವರ್ಷ ತುಂಬಿದಾಗ ನಡೆದ ಕಾರ್ಯಕ್ರಮದಲ್ಲಿ ಸಾವಿರಾರು ಬಿಜೆಪಿ ಕಾರ್ಯಕರ್ತರು ಭಾಗವಹಿಸಿದ್ದರು. ಕೇಕನ್ನು ಕತ್ತರಿಸಲಾಯಿತು. ಶುಭಾಶಯಗಳನ್ನು ಹೇಳಲಾಯಿತು. ವಾಜಪೇಯಿ ಧನ್ಯವಾದಗಳನ್ನು ಅರ್ಪಿಸುತ್ತ 'ಎಂಭತ್ತು ತುಂಬಿದ ವ್ಯಕ್ತಿಗೆ ಹ್ಯಾಪಿ ರಿಟನ್ರ್ಸ್ ಆಫ್ ದಿ ಡೇ ಹೇಳುವುದು ನಿಜವಾಗಿಯೂ ದೊಡ್ಡ ಸಾಹಸದ ಕಾರ್ಯವೇ ಸರಿ' ಎಂದು ಹೇಳಿದರು.</p>
<p>ಪಾರ್ಟಿಯೊಂದರಲ್ಲಿ ಮಹಿಳಾ ಪತ್ರಕರ್ತೆಯೊಬ್ಬರು ವಾಜಪೇಯಿಯವರು ಇನ್ನೂ ಕುಮಾರರಾಗಿರುವ ರಹಸ್ಯ ತಿಳಿಯಲು ಉತ್ಸುಕರಾಗಿದ್ದರು. ಏನೇನೋ ಮಾತಾಡುತ್ತ ಮತ್ತೆ ಮತ್ತೆ ಅದೇ ಪ್ರಶ್ನೆ ಕೇಳುತ್ತಿದ್ದರು. 'ವಾಜಪೇಯಿಯವರೇ ತಾವು ಈವರೆವಿಗೂ ಕುಮಾರರಾಗಿರುವುದರ ಕಾರಣವೇನು....?' ವಾಜಪೇಯಿಯವರು ಉತ್ತರಿಸಿದರು, 'ಆದರ್ಶ ಪತ್ನಿಯ ಹುಡುಕಾಟದಲ್ಲಿ.' ಮಹಿಳಾ ಪತ್ರಕರ್ತೆ ಮತ್ತೆ ಕೇಳಿದರು, 'ಮತ್ತೆ ಆಕೆ ಸಿಗಲಿಲ್ಲವೇ....?' ಸ್ವಲ್ಪ ಹತಾಶರಾದವರಂತೆ ಕಂಡ ವಾಜಪೇಯಿ ಉತ್ತರಿಸಿದರು, 'ಸಿಕ್ಕುವುದೇನೋ ಸಿಕ್ಕಿದಳು ಆದರೆ ಅವಳೂ ಕೂಡ ಆದರ್ಶ ಪತಿಯ ಹುಡುಕಾಟದಲ್ಲಿದ್ದಳು.'</p>
<p>ಅನೇಕ ಪತ್ರಿಕೆಗಳಿಗೆ ಸಂಪಾದಕರಾಗಿದ್ದ ಆಲೋಕ್ ಮೆಹ್ತಾ ಹೇಳುತ್ತಾರೆ, 'ವಾಜಪೇಯಿ ಯಾವತ್ತೂ ಕೂಡ ವೈಯಕ್ತಿಕ ದೋಷಾರೋಪ ಮಾಡುತ್ತಿರಲಿಲ್ಲ. ಮತ್ತೊಬ್ಬರ ಚಾರಿತ್ರ್ಯವಧೆ ಮಾಡುತ್ತಿರಲಿಲ್ಲ. ಅವರ ಭಾಷಣ ಹಾಗೂ, ಮಾತುಕತೆಯಲ್ಲಿ ವ್ಯಂಗ್ಯವೇನೋ ಇರುತ್ತಿತ್ತು. ಆದರೆ ಅದರಲ್ಲಿ ಅಶ್ಲೀಲತೆಯ ಛಾಯೆ ಇಣುಕುತ್ತಿರಲಿಲ್ಲ. ಪತ್ರಕರ್ತರೊಡನೆ ಹಾಗೂ ಸಂಪಾದಕರುಗಳೊಡನೆ ಅವರ ನಂಟು ಸಹಜವಾಗಿರುತ್ತಿತ್ತು. ಮನೋಹರ್‍ಶ್ಯಾಮ್ ಜೋಷಿಯಂತಹ ಕಾಂಗ್ರೆಸ್ ವಿಚಾರಧಾರೆಯುಳ್ಳ ಸಂಪಾದಕರ ಜೊತೆ ಕೂಡ ಯಾವತ್ತೂ ಸಿಟ್ಟು ಮಾಡಿಕೊಳ್ಳಲಿಲ್ಲ. ಅವರಿಗೂ ಸಂದರ್ಶನ ಕೊಟ್ಟರು. ವಾಜಪೇಯಿಯವರು ಅನೇಕ ಪ್ರಾಮಾಣಿಕ ಪತ್ರಕರ್ತರಿಗೆ ಸಹಾಯ ಮಾಡಿದರು. ಅದೆಷ್ಟೋ ಜನರಿಗೆ ಕೆಲಸ ಕೊಡಿಸಿದರು. ಅವರಲ್ಲಿ ಅನೇಕರು ಈಗ ಸಂಪಾದಕರಾಗಿದ್ದಾರೆ. ಪ್ರತಿಫಲವಾಗಿ ಅವರುಗಳಿಂದ ಏನೂ ಅಪೇಕ್ಷಿಸಲಿಲ್ಲ. ಅವರು ಸಂಪಾದಕರ ಘನತೆಗೆ ಪ್ರಾಧಾನ್ಯತೆ ಕೊಡುತ್ತಿದ್ದರು. ಬ್ರಜೇಶ್ ಮಿಶ್ರರು ಅವರೆದುರು, ಗೋವಿಂದಾಚಾರ್ಯರು ವಾಜಿಪೇಯಿಯವರ ಮುಖವಾಡವೆಂದು ಮಾತಾಡಿದಾಗ ವಾಜಪೇಯಿ 'ಏನು ಸಂಪಾದಕರುಗಳನ್ನು ನಾವೇನಾದರೂ ಕೊಂಡುಕೊಂಡಿದ್ದೇವೇನು....?' ಎಂದು ಕೇಳಿದರು.</p>
<p>ಪ್ರಧಾನಮಂತ್ರಿಗಳ ಮುಖ್ಯ ಕಾರ್ಯದರ್ಶಿಯಾದ ಬ್ರಜೇಶ್ ಮಿಶ್ರರು ಸಂಪಾದಕರುಗಳನ್ನು ಹಾಗೂ ಮಾಲೀಕರುಗಳನ್ನು ಹೆದರಿಸುವ ಬೆದರಿಸುವ ದಾರಿ ಹುಡುಕುತ್ತಿದ್ದರು ಎಂಬ ಸುದ್ದಿ ರಾಜಕೀಯದ ವಲಯಗಳಲ್ಲಿ ಹರಿದಾಡುತ್ತಿತ್ತು.</p>
<p></p>
<p></p>
<p></p>
<p></p>
<p></p>
<p></p>
<p>ಕೊಹ್ಲಿಯವರು ಮೂರನೇ ಬಾರಿಗೆ ದೆಹಲಿಯ ಬಿಜೆಪಿಯ ಅಧ್ಯಕ್ಷರಾದಾಗ ವಾಜಪೇಯಿಯವರಿಂದ ಆಶೀರ್ವಾದ ಪಡೆಯಲು ಕೃಷ್ಣಾ ಮೆನನ್ ಮಾರ್ಗದ ಅವರ ನಿವಾಸಕ್ಕೆ ಹೋದರು. ಆಗ ವಾಜಪೇಯಿಯವರ ಆರೋಗ್ಯ ಸರಿಯಿರುತ್ತಿರಲಿಲ್ಲ. ಕಡಿಮೆ ಮಾತಾಡುತ್ತಿದ್ದರು. 'ನಾನು ಆಶೀರ್ವಾದ ಬೇಡಿದೆ. ಅವರು ನಗುತ್ತಾ ನನಗೆ ಸಂತೋಷವಾಗಿದೆ ಎಂದರು. ಅವರ ಜೊತೆಗೆ ಫೋಟೋ ತೆಗೆಸಿಕೊಂಡೆ. ನನ್ನೊಡನೆ ಡ್ರೈವರ್ ಬಾಬು ಹಾಗೂ ವಿನಯ್ ಎಂಬುವರೊಬ್ಬರು ಬಂದಿದ್ದರು. ಅವರೂ ಕೂಡ ಅಟಲರ ಜೊತೆ ಫೋಟೋ ತೆಗೆಸಿಕೊಳ್ಳುತ್ತೇವೆ ಎಂದರು. ಅಟಲರನ್ನು ಹೇಗೆ ಕೇಳಲಿ....? ಹೇಳಲು ಸಂಕೋಚವಾಯಿತು. ಆದರೆ ಇದನ್ನು ತಿಳಿದ ಅಟಲರು ಕೂಡಲೇ ಒಪ್ಪಿಕೊಂಡರು. ಅವರಿಬ್ಬರ ಜೊತೆಯಲ್ಲಿ ಫೋಟೋ ತೆಗೆಸಿಕೊಂಡರು' ಎಂದು ಕೊಹ್ಲಿಯವರು ಹೇಳುತ್ತಾರೆ.</p>
<p>'ನಾನಾಗ ಮಹಾರಾಷ್ಟ್ರ ಸರ್ಕಾರದಲ್ಲಿ ಮಂತ್ರಿಯಾಗಿದ್ದೆ. ವಾಜಪೇಯಿಯವರ ರಾಜಕಾರಣ ಸದಾ ಕಾಲ ಬಡವರ ಕಡೆಗಿತ್ತು. ಹಳ್ಳಿಗಳನ್ನು ಕುರಿತೇ ಚಿಂತಿಸುತ್ತಿತ್ತು. ಯಾವಾಗಲೂ ಸಮಾಜದ ಅತ್ಯಂತ ಹಿಂದುಳಿದ ವರ್ಗದೆಡೆ ಅವರ ಫೋಕಸ್ ಇರುತ್ತಿತ್ತು. ಸರಿಯಾಗಿ ಹೇಳಬೇಕೆಂದರೆ ಅಟಲರು ಪಂಡಿತ ದೀನದಯಾಳ ಉಪಾಧ್ಯಾಯರ ಅಂತ್ಯೋದಯ ವಿಚಾರಗಳನ್ನು ಮುಂದುವರೆಸುವವರಾಗಿದ್ದಾರೆ' ಎಂದು ಮೋದಿ ಸರ್ಕಾರದಲ್ಲಿ ಹಿರಿಯ ಮಂತ್ರಿಯಾಗಿರುವ ಮತ್ತು ಬಿಜೆಪಿಯ ಮಾಜಿ ಅಧ್ಯಕ್ಷರಾದ ನಿತಿನ್ ಗಡ್ಕರಿ ಹೇಳುತ್ತಾರೆ.</p>
<p>ನಿತಿನ್ ಗಡ್ಕರಿಯವರು ಬಿಜೆಪಿಯ ರಾಷ್ಟ್ರೀಯ ಅಧ್ಯಕ್ಷರಾದಾಗ ಆಶೀರ್ವಾದ ಪಡೆಯಲು ವಾಜಪೇಯಿಯವರ ಬಳಿ ಹೋದರು. ಆಗ ವಾಜಪೇಯಿಯವರ ಆರೋಗ್ಯ ತುಂಬಾ ಹದಗೆಟ್ಟಿತ್ತು. ವಿಷಯವನ್ನು ಅವರಿಗೆ ಸಂಜ್ಞೆಗಳ ಮೂಲಕ ತಿಳಿಸಲಾಯಿತು. ಅವರು ಕೈಯೆತ್ತಿ ಆಶೀರ್ವಾದ ಮಾಡಿದರು. ಗಡ್ಕರಿಯವರು ಅಧ್ಯಕ್ಷರಾದುದು ಒಂದು ಪೀಳಿಗೆಯ ಬದಲಾವಣೆಯಾಗಿತ್ತು. ಅದನ್ನು ಪಾರ್ಟಿಯು ಸುಲಭವಾಗಿ ಸ್ವೀಕಾರ ಮಾಡಿತು.</p>
<p>ವಾಜಪೇಯಿಯವರ ಬಗ್ಗೆ ಬಹಳಷ್ಟು ಜನಕ್ಕೆ ಗೊತ್ತು. ಅವರ ಬಗ್ಗೆ ತುಂಬಾ ಜನ ಮಾತಾಡುತ್ತಾರೆ. ಆದರೆ ಆ ಒಂದು ಸಂಬಂಧದ ಬಗ್ಗೆ ಬಹಳ ಕಡಿಮೆ ಜನಕ್ಕೆ ಗೊತ್ತು ಅಥವಾ ಇಲ್ಲವೇ ಇಲ್ಲವೆಂದೂ ಹೇಳಬಹುದು. ಯಾವುದೇ ಹೆಸರಿಡದ, ಯಾವ ಬಂಧನವಿಲ್ಲದ ಈ ಸಂಬಂಧ ಎಂದೂ ಕಡಿದುಹೋಗಲಿಲ್ಲ. ಸಾಗುತ್ತಲೇ ಇತ್ತು. ಸಂಸ್ಕಾರದ ಬಗ್ಗೆ ಭಾಷಣ ಬಿಗಿಯುವಂತಹ ಪಾರ್ಟಿಯಲ್ಲಿ ಈ ಸಂಬಂಧ ಲೋಕದ ಮುಲಾಜಿಲ್ಲದೆ ನಿಶ್ಚಿಂತವಾಗಿತ್ತು.</p>
<p>ಗಿರೀಶ್ ನಿಕಮ್ ರಾಜ್ಯಸಭೆಯ ಟಿವಿಯಲ್ಲಿ ಉನ್ನತ ಜವಾಬ್ದಾರಿ ಹೊತ್ತಿದ್ದಾರೆ. 1995ರಲ್ಲಿ ಆಗಿನ್ನೂ ಹೊಸದಾಗಿ ದೆಹಲಿಗೆ ಬಂದಿದ್ದರು. ಬಂದ ಕೂಡಲೇ ಬಿಜೆಪಿಯನ್ನು ಸಂಭಾಳಿಸುವ ಜವಾಬ್ದಾರಿ ಸಿಕ್ಕಿತು. ಆಗ ವಾಜಪೇಯಿಯವರು ವಿರೋಧ ಪಕ್ಷದ ನಾಯಕರಾಗಿದ್ದರು. ನರಸಿಂಹರಾವ್ ಪ್ರಧಾನಿಯಾಗಿದ್ದರು. ಅಲ್ಲಿಯವರೆಗೂ ನಾಯಕರುಗಳೊಡನೆ ಮಾತುಕತೆ ನೇರವಾಗಿ ಇಲ್ಲವೇ ಲ್ಯಾಂಡ್‍ಲೈನಿನಲ್ಲಿ ನಡೆಯುತ್ತಿತ್ತು. ಮೊಬೈಲ್ ಫೋನಿನ ಕಾಲವಿನ್ನೂ ಬಂದಿರಲಿಲ್ಲ.</p>
<p></p>
<p></p>
<p></p>
<p>ವಾಸ್ತವದಲ್ಲಿ ವಾಜಪೇಯಿಯವರ ಜೊತೆ ರಾಜಕುಮಾರಿ ಕೌಲ್ ಮತ್ತು ಅವರ ಪತಿ ಬಿ.ಎಂ. ಕೌಲ್ ತುಂಬಾ ದಿನಗಳಿಂದ ವಾಸಿಸುತ್ತಿದ್ದರು. ಮಿಸ್ಟರ್ ಕೌಲ್ ದೆಹಲಿ ವಿಶ್ವವಿದ್ಯಾನಿಲಯದಲ್ಲಿ ಬೋಧಿಸುತ್ತಿದ್ದರು.</p>
<p>ಹಿಪೋಕ್ರಸಿ ಹಾಗೂ ದ್ವಂದ್ವ ಮಾನದಂಡಗಳ ರಾಜಕಾರಣದಲ್ಲಿ ಇದೊಂದು ಸುಮಾರು ಐವತ್ತು ವರ್ಷ ನಡೆದ, ಬರೆಯಲಾಗದ ಮತ್ತು ಮುಚ್ಚಿಡಲಾಗದ ಪ್ರೇಮಕಥೆಯಾಗಿತ್ತು. ಆದರೆ ಅದಕ್ಕೆ ಯಾರೂ ಹೆಸರಿಡಲಿಲ್ಲ. ಈ ಸಂಬಂಧವನ್ನು ಎಲ್ಲರೂ ಒಪ್ಪಿದರು. ಸ್ವೀಕರಿಸಿದರು. ಪ್ರಧಾನಮಂತ್ರಿಗಳ ಸರ್ಕಾರಿ ನಿವಾಸದಲ್ಲಿ ಪ್ರೋಟೋಕಾಲ್‍ನಲ್ಲಿ ಸ್ಥಾನ ಸಿಗದಂಥಹ ಆದರೆ ತನ್ನ ಉಪಸ್ಥಿತಿಯನ್ನು ಎಲ್ಲರೂ ಒಪ್ಪುವಂತಹ ಇಂತಹ ವ್ಯಕ್ತಿ ಭಾರತದ ರಾಜಕಾರಣದ ಇತಿಹಾಸದಲ್ಲಿ ಬಹುಶಃ ಇದೇ ಮೊದಲಿರಬಹುದು. ಆ ಕಥೆ ಸರ್ಕಾರದ ನಿವಾಸದಲ್ಲಿ ಹರಿದಾಡುತ್ತಿತ್ತು. ಆದರೆ ಪ್ರಧಾನಮಂತ್ರಿಗಳ ಜೊತೆ ಸರ್ಕಾರಿ ಪ್ರವಾಸಗಳಲ್ಲಿ ಎಲ್ಲೂ ಕಾಣುತ್ತಿರಲಿಲ್ಲ. ಶ್ರೀಮತಿ ಕೌಲ್‍ರವರ ಜೊತೆಗಿನ ಸಂಬಂಧದ ವಿಚಾರವಾಗಿ ಯಾವುದೇ ವಿರೋಧ ಪಕ್ಷದ ರಾಜಕಾರಣಿ ವಾಜಪೇಯಿಯವರ ಬಗ್ಗೆ ಕಥೆ ಕಟ್ಟಲಿಲ್ಲ. ಪ್ರಶ್ನಿಸಲಿಲ್ಲ. ಸಾಮಾನ್ಯ ಜನತೆ ಹಾಗೂ ಜನಸಂಘ ಮತ್ತು ಬಿಜೆಪಿ ಕಾರ್ಯಕರ್ತರಲ್ಲಿ ಈ ವಿಷಯವಾಗಿ ವಾಜಪೇಯಿಯವರ ಘನತೆಗೆ ಧಕ್ಕೆ ಬರುವಂತಹ ಯಾವ ಪ್ರಭಾವ ಕೂಡ ಕಂಡುಬರಲಿಲ್ಲ. ಸಂಘ ಪರಿವಾರ ಕೂಡ ಈ ವಿಚಾರದಲ್ಲಿ ಮೌನವಾಗಿರುವುದೇ ಮೇಲೆಂದು ತಿಳಿಯಿತು. ಆದಾಗ್ಯೂ ಅಲ್ಲಿನ ಕೆಲವರು ಯಾವಾಗಲೂ ಈ ವಿಚಾರವಾಗಿ ವೈಯಕ್ತಿಕ ಅಸಮಾಧಾನ ವ್ಯಕ್ತಪಡಿಸುತ್ತಿದ್ದರು. ಆದರೆ ವಾಜಪೇಯಿಯವರು ಇದರ ಗೊಡವೆಗೇ ಹೋಗಲಿಲ್ಲ. ಕಿವಿ ಮೇಲೆ ಹಾಕಿಕೊಳ್ಳಲೂ ಇಲ್ಲ.</p>
<p>1978ರ ಸಮಯದಲ್ಲಿ ವಾಜಪೇಯಿಯವರು ವಿದೇಶ ಮಂತ್ರಿಯಾಗಿದ್ದರು. ಆಗ ಚೀನಾ ಮತ್ತು ಪಾಕೀಸ್ತಾನ ದೇಶಗಳ ಪ್ರವಾಸ ಮುಗಿಸಿಕೊಂಡು ಬಂದಿದ್ದರು. ದೆಹಲಿಯ ಪ್ರೆಸ್ ಕಾನ್ಫರೆನ್ಸ್‍ನಲ್ಲಿ ಚೀನಾ, ಪಾಕೀಸ್ತಾನ ಮತ್ತು ವಿಯಟ್ನಾಂಗಳು ಕಾಶ್ಮೀರದ ಬಗ್ಗೆ ಯಾವ ನಿಲುವು ಹೊಂದಿವೆ ಎಂಬ ಬಗ್ಗೆ ಅವರೆದುರು ಮೇಲಿಂದ ಮೇಲೆ ಪ್ರಶ್ನೆಗಳ ಸುರಿಮಳೆಯಾಗತೊಡಗಿತು. ನಗುತ್ತ ವಾಜಪೇಯಿಯವರು ಉತ್ತರಿಸುತ್ತಿದ್ದರು. ಆಗ ಯುವ ಪತ್ರಕರ್ತರಾದ ಉದಯನ್ ಶರ್ಮಾರವರು ಇದ್ದಕ್ಕಿದ್ದಂತೆ ಪ್ರಶ್ನೆಯೊಂದನ್ನು ಕೇಳಿದರು, 'ವಾಜಪೇಯಿಯವರೆ ಪಾಕೀಸ್ತಾನ, ಕಾಶ್ಮೀರ ಮತ್ತು ಚೀನಾದ ವಿಚಾರ ಬಿಡಿ, ಮಿಸೆಸ್ ಕೌಲ್‍ರ ವಿಷಯವೇನು....?'</p>
<p>ಈ ಪ್ರಶ್ನೆಯಿಂದ ಒಮ್ಮೆಲೇ ಇಡೀ ವಾತಾವರಣದಲ್ಲಿ ಮೌನ ಆವರಿಸಿತು. ಎಲ್ಲರೂ ವಾಜಪೇಯಿಯವರನ್ನು ನೋಡತೊಡಗಿದರು. ವಾಜಪೇಯಿಯವರು ತಮ್ಮದೇ ಭಂಗಿಯಲ್ಲಿ ಮುಖವನ್ನು ಓಲಾಡಿಸುತ್ತ ನಗುವ ನಯನಗಳೊಡನೆ ಉತ್ತರಿಸಿದರು, 'ಕಾಶ್ಮೀರದಂಥದೇ ವಿಷಯ.' ಒಂದು ನಗುವಿನೊಡನೆ ವಾತಾವರಣ ಮಾಮೂಲಿನಂತಾಯಿತು.</p>
<p>ವಾಜಪೇಯಿಯವರು ಪ್ರಧಾನಿಯಾದಾಗ ಅವರ ಮೊದಲ ಆಪ್ತಕಾರ್ಯದರ್ಶಿಯಾಗಿ ಐಎಎಸ್ ಆಫೀಸರ್ ಆದ ಶಕ್ತಿ ಸಿನ್ಹಾ ಇದ್ದರು. ಸಿನ್ಹಾರ ಪತ್ನಿ ಶ್ರೀಮತಿ ಕೌಲ್‍ರ ಸಹೋದರಿಯ ಮಗಳಾಗಿದ್ದಳು. ಆಕೆಯೂ ಸಹ ಐಎಎಸ್ ಆಫೀಸರ್ ಆಗಿದ್ದರು. ವಾಜಪೇಯಿಯವರು ವಿರೋಧ ಪಕ್ಷದ ನಾಯಕರಾಗಿದ್ದಾಗಿನಿಂದಲೂ ಸಿನ್ಹಾರು ವಾಜಪೇಯಿಯವರ ಜೊತೆಗಿದ್ದರು. ತುಂಬಾ ಮೃದು ಸ್ವಭಾವದ ಸಿನ್ಹಾರು ವಾಜಪೇಯಿಯವರನ್ನು ತುಂಬಾ ಹತ್ತಿರದಿಂದ ನೋಡಿದ್ದಾರೆ. ವಲ್ರ್ಡ್ ಬ್ಯಾಂಕ್‍ನಲ್ಲಿ ಅವರು ನಿಯುಕ್ತಿಗೊಂಡಾಗ ಅವರ ಜೂನಿಯರ್ ಆದ ವಿ. ಆನಂದರಾಜನ್‍ರವರು ಅವರ ಜಾಗಕ್ಕೆ ಬಂದರು.</p>
<p>ಎಂಭತ್ತರ ದಶಕದಲ್ಲಿ ಶ್ರೀಮತಿ ಕೌಲ್‍ರ ಮಗಳಾದ ನಮಿತಾರ ಮದುವೆ ರಂಜನ್ ಭಟ್ಟಾಚಾರ್ಯರೊಡನೆ ಆಯಿತು. ಬಂಗಾಳಿ ಹುಡುಗನಾದ ರಂಜನ್ ಪಾಟ್ನಾದವರು. ಆಗ ಆತ ದೆಹಲಿಯ ಓಬೇರಾಯ್ ಹೋಟೇಲಿನಲ್ಲಿ ಕೆಲಸ ಮಾಡುತ್ತಿದ್ದರು. ನಮಿತಾರು ಮೌರ್ಯ ಹೋಟೇಲಿನಲ್ಲಿ ಕೆಲಸ ಮಾಡುತ್ತಿದ್ದರು. ಇಬ್ಬರ ಭೇಟಿ 1977ರಲ್ಲಿ ಕಾಲೇಜು ದಿನಗಳಲ್ಲಿ ಆಗಿತ್ತು. ರಂಜನ್ ವಾಜಪೇಯಿಯವರ ಮನೆಗೆ ಬಂದಾಗಲೆಲ್ಲ ವಾಜಪೇಯಿಯವರು ಆತನೊಡನೆ ಹೆಚ್ಚು ಮಾತಾಡುತ್ತಿರಲಿಲ್ಲ. ಆದರೆ ಅವರಿಬ್ಬರ ಮದುವೆಗೆ ವಾಜಪೇಯಿಯವರ ಒಪ್ಪಿಗೆ ಇದ್ದೇ ಇತ್ತು. ವಾಜಪೇಯಿಯವರ ಒಪ್ಪಿಗೆ ಮೇರೆಗೆ ಮದುವೆಯಾದ ಮೇಲೆ ರಂಜನ್ ವಾಜಪೇಯಿಯವರ ಮನೆಯಲ್ಲೇ ಇರುತ್ತಿದ್ದರು. 1996ರಲ್ಲಿ ವಾಜಪೇಯಿಯವರು ಕೇವಲ 13 ದಿನಗಳ ಮಟ್ಟಿನ ಪ್ರಧಾನಮಂತ್ರಿಯಾದಾಗ ರಂಜನ್‍ರನ್ನು ಆಫೀಸರ್ ಆನ್ ಸ್ಪೆಷಲ್ ಡ್ಯೂಟಿಯಾಗಿ ನೇಮಿಸಲಾಗಿತ್ತು. ವಾಜಪೇಯಿಯವರ ಪ್ರವಾಸಗಳಲ್ಲಿ ರಂಜನರು ಅವರ ಯೋಗಕ್ಷೇಮ ನೋಡಿಕೊಳ್ಳುತ್ತಿದ್ದರು. 1999ರಿಂದ 2004ವರೆಗೆ ವಾಜಪೇಯಿಯವರು ಪ್ರಧಾನಮಂತ್ರಿಯಾಗಿದ್ದಾಗ ರಂಜನರಿಗೆ ಯಾವುದೇ ಜವಾಬ್ದಾರಿ ಕೊಟ್ಟಿರಲಿಲ್ಲ. ಆದರೂ ರಾಜಧಾನಿಯ ಪವರ್ ಸರ್ಕಲ್‍ನಲ್ಲಿ ರಂಜನರು ಯಾವಾಗಲೂ ಇದ್ದರು. ಮತ್ತು ಅನೇಕ ಬಾರಿ ವಿವಾದಗಳಲ್ಲಿ ಕೂಡ ಸಿಲುಕಿದರು.</p>
<p>ಹಿರಿಯ ಪತ್ರಕರ್ತರೂ ಹಾಗೂ ವಾಜಪೇಯಿಯವರ ಜೊತೆಗಾರರೂ ಆದ ಕಂಚನ್ ದಾಸ್ ಗುಪ್ತರು ಹೇಳುತ್ತಾರೆ, 'ಎಮರ್‍ಜೆನ್ಸಿಯ ದಿನಗಳಲ್ಲಿ ತರಕಾರಿ ಮಾರುವವರು ಇರಬಹುದು, ಪೋಲೀಸಿನವರಿರಬಹುದು, ಯಾರ್ಯಾರು ವಾಜಪೇಯಿಯವರ ಜೊತೆಗಿದ್ದರೋ ಅವರನ್ನೆಲ್ಲ ಮಿಸೆಸ್ ಕೌಲ್ ಯಾವಾಗಲೂ ನೆನೆಯುತ್ತಿದ್ದರು. ವಾಜಪೇಯಿಯವರು ಪ್ರಧಾನಿಯಾದಾಗ ಅವರಿಗೆಲ್ಲ ಅವರು ಖಂಡಿತಾ ಏನಾದರೂ ಸಹಾಯ ಮಾಡಿರಬಹುದು.'</p>
<p>ಹತ್ತಿರದವರಿಗೆಲ್ಲ ಅವರು ಆಂಟಿಯಾಗಿದ್ದರು. ಬೇರೆಯವರಿಗೆಲ್ಲ ಮಿಸೆಸ್ ಕೌಲ್ ಆಗಿದ್ದರು. ವಾಜಪೇಯಿಯವರ ಬದುಕಿನ ಬಹುಮುಖ್ಯ ಭಾಗ ಅವರು. ವಾಜಪೇಯಿಯವರು ಮದುವೆಯಾಗಲೇ ಇಲ್ಲ. ಯಾವುದೋ ಒಂದು ಕಾರ್ಯಕ್ರಮದಲ್ಲಿ ಅವರು, 'ನಾನು ಕುಮಾರ. ಬ್ರಹ್ಮಚಾರಿ ಅಲ್ಲ.' ಎಂದು ಹೇಳಿದ್ದರು.</p>
<p>'ಪರದೇಸಿಯೋಂಸೆ ನ ಆಂಖಿಯಾಂ ಮಿಲಾನಾ'ದಂತೆ ಅಟಲ್ ಬಿಹಾರಿ ವಾಜಪೇಯಿ ಹಾಗೂ ರಾಜಕುಮಾರಿಯ ಭೇಟಿ ಗ್ವಾಲಿಯರ್‍ನ ಪ್ರತಿಷ್ಠಿತ ವಿಕ್ಟೋರಿಯಾ ಕಾಲೇಜಿನಲ್ಲಾಯಿತು. ವಾಜಪೇಯಿಯವರು ದೆಹಲಿಗೆ ಬಂದುಬಿಟ್ಟಿದ್ದರು. ಅವರೇನಾದರೂ ಸಂಘಕ್ಕೆ ಬರದೇ ಇದ್ದಿದ್ದರೆ ಅವರ ಜೀವನದ ಚಿತ್ರವೇ ಬೇರೆಯಾಗಿರುತ್ತಿತ್ತು ಎಂದು ಅವರ ಹಳೆಯ ಮಿತ್ರರೊಬ್ಬರು ಹೇಳುತ್ತಾರೆ. ಆಮೇಲೆ ರಾಜಕುಮಾರಿ ಶ್ರೀಮತಿ ಕೌಲ್ ಆದರು. ಫ್ರೊಫೆಸರ್ ಬ್ರಜಮೋಹನ್ ಕೌಲ್‍ರೊಡನೆ ಮದುವೆ ಮಾಡಿಕೊಂಡು ದೆಹಲಿಗೆ ಬಂದರು. ಅವರ ಪತಿಯು ದೆಹಲಿಯ ರಾಮಜಸ ಕಾಲೇಜಿನಲ್ಲಿ ದರ್ಶನಶಾಸ್ತ್ರ ಬೋಧಿಸುತ್ತಿದ್ದರು. ಫ್ರೊಫೆಸರ್ ಬ್ರಜಮೋಹನ ಕೌಲ್ ಕಾಲೇಜು ಹಾಸ್ಟೆಲ್‍ನ ವಾರ್ಡನ್ ಕೂಡ ಆಗಿದ್ದರು. ವಾಜಪೇಯಿಯವರು ಆಗಲೂ ಕುಮಾರರಾಗಿದ್ದರು. ಆದರೆ ಪರಿಸ್ಥಿತಿಗಳು ಈ ಜೀವನಗಳನ್ನು ಮತ್ತೆ ಒಂದುಗೂಡಿಸಿತು.</p>
<p>ಬದುಕಿನ ಸೂರ್ಯ ಸಂಜೆಯಾಗಿ ಪರಿವರ್ತಿತವಾಗುತ್ತಿದ್ದ. ಆಗ ಮಿಸ್ಟರ್ ಕೌಲ್, ಶ್ರೀಮತಿ ಕೌಲ್, ಮಗಳು ನಮಿತಾ, ಅಳಿಯ ರಂಜನ್ ಭಟ್ಟಾಚಾರ್ಯ ಮತ್ತು ಮೊಮ್ಮಗಳು ನೀಹಾರಿಕಾ ಅವರ ಮನೆಯಲ್ಲಿ ಇರುತ್ತಿದ್ದರು. ಆದರೆ ಪ್ರಧಾನಮಂತ್ರಿಗಳ ಪ್ರೋಟೋಕಾಲ್ ಪುಸ್ತಕದಲ್ಲಿ ಶ್ರೀಮತಿ ಕೌಲ್‍ರ ಹೆಸರು ಇರಲಿಲ್ಲ. ಸರ್ಕಾರದ ಪ್ರವಾಸಗಳಲ್ಲಿ ಹಾಗೂ ಕಾರ್ಯಕ್ರಮಗಳಲ್ಲಿ ವಾಜಪೇಯಿಯವರ ಜೊತೆಯಲ್ಲಿ ಸಹ ಅವರು ಇರುತ್ತಿರಲಿಲ್ಲ. ರಂಜನ್ ಭಟ್ಟಾಚಾರ್ಯ ಮತ್ತು ಕೆಲವು ಸಲ ನಮಿತಾ ಕೂಡ ವಾಜಪೇಯಿಯವರ ಜೊತೆ ಕುಟುಂಬದ ಸಲುವಾಗಿ ಓಡಾಟಗಳಲ್ಲಿ ಜೊತೆಯಾಗುತ್ತಿದ್ದರು. ವಿದೇಶಯಾತ್ರೆಯ ಸಂದರ್ಭದಲ್ಲಿ ಶ್ರೀಮತಿ ಕೌಲ್ ರಂಜನರ ಮೊಬೈಲ್‍ಗೆ ಫೋನು ಮಾಡಿ ವಾಜಪೇಯಿಯವರ ಔಷಧಿಯ ಸಮಯದ ನೆನಪು ಮಾಡುತ್ತಿದ್ದರು.</p>
<p>2001ರಲ್ಲಿ ಕೇವಲ ಒಮ್ಮೆ ಮಾತ್ರ ಶ್ರೀಮತಿ ಕೌಲ್‍ರವರು ತಮ್ಮಿಚ್ಛೆಯಂತೆ ಕಾರ್ಯಕ್ರಮವೊಂದು ನಡೆಯಬೇಕೆಂದು ಆಗ್ರಹಿಸಿದ್ದರು. ವಾಜಪೇಯಿಯವರು ಯುಎನ್ ಜನರಲ್ ಅಸೆಂಬ್ಲಿಗಾಗಿ ಅಮೇರಿಕಕ್ಕೆ ತೆರಳುತ್ತಿದ್ದಾಗ ಶ್ರೀಮತಿ ಕೌಲ್‍ರವರು ತಮ್ಮ ಎರಡನೇ ಮಗಳಾದ ನಂದಿತಾರ ಜನ್ಮದಿನದಂದು ಯಾವುದೇ ಕಾರ್ಯಕ್ರಮವಿರದಂತೆ ಖಾಲಿ ಇಟ್ಟುಕೊಳ್ಳುವ ರೀತಿಯಲ್ಲಿ ತಾರೀಖುಗಳನ್ನು ನಿಶ್ಚಯಿಸಿಕೊಳ್ಳಬೇಕೆಂದು ಹೇಳಿದ್ದರು. ನ್ಯೂಯಾರ್ಕಿನ ಪರ್ಯಟನೆಯಲ್ಲಿ ಸೆಪ್ಟೆಂಬರ್ 26ರಂದು ಪ್ರಧಾನಿ ವಾಜಪೇಯಿಯವರ ಕಾರ್ಯಕ್ರಮವನ್ನು ಖಾಲಿ ಇಡಲಾಯಿತು. ನಂದಿತಾರ ಜನ್ಮದಿನದಂದು ಅವರು ಅಲ್ಲಿಗೆ ಹೋದರು ಮತ್ತು ಒಂದು ಪಾರಿವಾರಿಕ ಕಾರ್ಯಕ್ರಮದಲ್ಲಿ ಭಾಗವಹಿಸಿದರು. ನಂತರ ಯುಎನ್ ಅಸೆಂಬ್ಲಿ ಸಚಿವಾಲಯ ಕೂಡ ವಾಜಪೇಯಿಯವರ ಕಾರ್ಯಕ್ರಮವನ್ನು ಅವರ ಇಚ್ಛೆಯಂತೆಯೇ ಆಯೋಜಿಸುತ್ತಿತ್ತು. ಶ್ರೀಮತಿ ಕೌಲ್ ಕೂಡ ಮಗಳ ಜನ್ಮದಿನದಂದು ಅಲ್ಲಿಗೆ ಹೋದರು. ಆದರೆ ವಾಜಪೇಯಿಯವರ ಜೊತೆ ಸರ್ಕಾರಿ ವಿಮಾನದಲ್ಲಲ್ಲ, ಕಮರ್ಶಿಯಲ್ ಫ್ಲೈಟ್‍ನಲ್ಲಿ, ಪ್ರತ್ಯೇಕವಾಗಿ.</p>
<p>ಪತ್ರಿಕೆಯೊಂದರ ಇಂಟರ್‍ವ್ಯೂನಲ್ಲಿ ಶ್ರೀಮತಿ ಕೌಲ್ ಹೀಗೆ ಹೇಳಿದ್ದರು, 'ಈ ಸಂಬಂಧದ ಕುರಿತಾಗಿ ವಾಜಪೇಯಿಯವರಿಗಾಗಲೀ ಮತ್ತು ನನಗಾಗಲೀ, ನನ್ನ ಪತಿಗೆ ಸಮಜಾಯಿಷಿ ನೀಡುವ ಪ್ರಮೇಯವೇ ಒದಗಲಿಲ್ಲ. ವಾಜಪೇಯಿಯವರೊಂದಿಗಿನ ನನ್ನ ಮತ್ತು ನನ್ನ ಪತಿಯ ಸಂಬಂಧ ತುಂಬಾ ಗಟ್ಟಿಯಾಗಿತ್ತು.'</p>
<p>ಶ್ರೀಮತಿ ಕೌಲ್‍ರವರ ನಿಧನದಂದು ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾ ಗಾಂಧಿಯವರು ವಾಜಪೇಯಿಯವರಿಗೆ ಸಾಂತ್ವನ ಹೇಳಿದ್ದರು. ಆಗಿನ ಪ್ರಧಾನಮಂತ್ರಿ ಮನಮೋಹನ ಸಿಂಹರು, ಅವರ ಮಗಳಾದ ನಮಿತಾರಿಗೆ ಫೋನು ಮಾಡಿ ಸಮಾಧಾನ ಹೇಳಿದ್ದರು. ಅಂತಿಮ ಸಂಸ್ಕಾರದಲ್ಲಿ ಲಾಲ್‍ಕೃಷ್ಣ ಆಡ್ವಾಣಿ, ರಾಜನಾಥ ಸಿಂಹ, ಸುಷ್ಮಾಸ್ವರಾಜ್, ಅರುಣ್ ಜೇಟ್ಲಿ, ರವಿಶಂಕರ್ ಪ್ರಸಾದ್ ಮತ್ತು ಕಾಂಗ್ರೆಸ್ಸಿನ ಪರವಾಗಿ ಮಂತ್ರಿಗಳಾದ ಜ್ಯೋತಿರಾದಿತ್ಯ ಸಿಂಧ್ಯಾ ಭಾಗವಹಿಸಿದ್ದರು.</p>
<p>ಮಿಸೆಸ್ ಕೌಲ್ ಹಾಗೂ ವಾಜಪೇಯಿಯವರ ಸಂಬಂಧಕ್ಕೆ ಎಂದೂ ಯಾರೂ ಹೆಸರಿಡಲಿಲ್ಲ. ಆರ್‍ಎಸ್‍ಎಸ್ ಈ ಸಂಬಂಧವನ್ನು ಎಂದೂ ಇಷ್ಟಪಡದಿದ್ದರೂ ಸಹ ಶ್ರೀಮತಿ ಕೌಲ್‍ರವರ ಅಂತಿಮ ಸಂಸ್ಕಾರದಲ್ಲಿ ಸಂಘದ ಹಿರಿಯ ನಾಯಕರಾದ ಸುರೇಶ್ ಸೋನಿ ಹಾಗೂ ರಾಮ್‍ಲಾಲ್‍ರವರು ಅಲ್ಲಿ ಹಾಜರಿದ್ದರು. ಆರೋಗ್ಯ ತುಂಬಾ ಹದಗೆಟ್ಟಿದ್ದ ಕಾರಣ ವಾಜಪೇಯಿಯವರು ಆ ಅಂತಿಮ ಬೀಳ್ಕೊಡುಗೆಯ ಸಮಯದಲ್ಲಿ ಹಾಜರಿರಲಿಲ್ಲ.</p>
<p>
<strong>ಧನ್ಯವಾದಗಳು</strong>
</p>
<p>ಬಾಲ್ಯದಲ್ಲಿ ನನ್ನ ತಾಯಿಯ ಜೊತೆ ಕೂತು, ಅವಳು ಹೇಳುತ್ತಿದ್ದ ರಾಮಚರಿತ ಮಾನಸದ ಕೆಲವು ಪದ್ಯಗಳನ್ನು ಕೇಳಿಸಿಕೊಳ್ಳುತ್ತಿದ್ದೆ. ಕೆಲವು ಅರ್ಥವಾಗುತ್ತಿದ್ದವು. ಕೆಲವು ಅರ್ಥವಾಗುತ್ತಿರಲಿಲ್ಲ. ಅರ್ಥವಾಗದಿದ್ದರೂ ಸಹ ಆನಂದವಾಗುತ್ತಿತ್ತು. ಆ ದ್ವಿಪದಿ ಹಾಗೂ ಕಂದಪದ್ಯಗಳನ್ನು ಹೇಳಿ ಮುಗಿಸಿದ ಮೇಲೆ ನಮ್ಮಮ್ಮ ಅವುಗಳ ಅರ್ಥವನ್ನು ಕಥೆಯ ರೂಪದಲ್ಲಿ ಹೇಳುತ್ತಿದ್ದಳು. ಮರ್ಯಾದಾ ಪುರುಷೋತ್ತಮ ರಾಮನನ್ನು ಅರ್ಥಮಾಡಿಕೊಳ್ಳುವುದು ಈಗಲೂ ಕಷ್ಟವೇ. ಆದರೆ ಹನುಮಂತ, ಸುಗ್ರೀವ, ಮತ್ತು ಜಾಂಬವಂತರ ಕಥೆ ಕೇಳಿ ವಿಸ್ಮಯವಾಗುತ್ತಿತ್ತು. ಕಿಷ್ಕಿಂದಾ ಕಾಂಡದಲ್ಲಿ ಸೀತೆಯ ಹುಡುಕಾಟದಲ್ಲಿದ್ದ ಎಲ್ಲರೂ ಸಮುದ್ರದ ದಡದಲ್ಲಿ ಚಿಂತಿತರಾಗಿದ್ದಾರೆ. ಆಗ ಜಾಂಬವಂತ ಹನುಮಂತನಿಗೆ ಅವನ ಶಕ್ತಿಯ ಪರಿಚಯ ಮಾಡಿಕೊಡುತ್ತಾ ಹೇಳುತ್ತಾನೆ,</p>
<p>ಕಹಿ ರೀಛಪತಿ ಸುನ ಹನುಮಾನ | ಕಾ ಚುಪ ಸಾಧಿ ರಹೇವು ಬಲವಾನ</p>
<p>ಪವನ ತನಯ ಬಲ ಪವನ ಸಮಾನ | ಬುಧಿ ವಿವೇಕ ವಿಗ್ನಾನ ನಿಧಾನ</p>
<p>ಕವನ ಸೊ ಕಾಜ ಕಠಿಣ ಜಗಮಾಹಿ | ಜೋ ನಹಿ ಹೋಯಿ ತಾತ್ ತುಮ್ಹ ಪಾಹಿ</p>
<p>ರಾಮ್ ಕಾಜ್ ಲಗಿ ತವ ಅವತಾರ | ಸುನತಹಿ ಭಯು ಪರ್ವತಾಕಾರ||</p>
<p>(ಜಾಂಬವಂತ ಹೇಳಿದನು, ಕೇಳು ಹನುಮಂತನೇ, ಏಕೆ ಮೌನವಾಗಿರುವೆ....? ವಾಯು ಪುತ್ರನಾದ ನೀನು ಸಾಕ್ಷಾತ್ ವಾಯುದೇವನೇ ಆಗಿದ್ದೀಯ. ನೀನು ಬುದ್ಧಿವಂತ, ಮಹಾಜ್ಞಾನಿ, ಸಹನಶೀಲನು. ನಿನ್ನ ಕೈಯಲ್ಲಿ ಅಸಾಧ್ಯವಾದ ಕೆಲಸವೇ ಇಲ್ಲ. ಸರ್ವಶಕ್ತನು ನೀನು. ರಾಮನ ಕಾರ್ಯ ಮಾಡುವುದಕ್ಕೋಸ್ಕರ ನಿನ್ನ ಅವತಾರವಾಗಿದೆ. ಓ ಪರ್ವತಾಸ್ವರೂಪಿಯೇ ಕೇಳಿಸಿಕೋ....)</p>
<p>ಜಾಂಬುವಂತನ ಪ್ರೇರಣೆಯಿಂದ ಹನುಮಂತ ಸಮುದ್ರವನ್ನು ಹಾರಿದ ಕಥೆಯನ್ನು ನಮ್ಮಮ್ಮ ವಿಸ್ತಾರವಾಗಿ ಹೇಳತೊಡಗಿದಾಗ ನಾನು ಕಣ್ಣಗಲಿಸಿಕೊಂಡು, ಬಿಟ್ಟ ಕಣ್ಣು ಬಿಟ್ಟುಕೊಂಡು ಕೇಳುತ್ತಾ ಯಾರಾದರೂ ಹೀಗೆ ಮನಸ್ಸಿನಲ್ಲಿ ಸುಪ್ತವಾಗಿರುವ ಶಕ್ತಿಯನ್ನು ಜಾಗೃತಗೊಳಿಸಲು ಸಾಧ್ಯವೇ..? ಎಂದು ಯೋಚಿಸುತ್ತಿರುತ್ತಿದ್ದೆ. ಈ ಪುಸ್ತಕದ ವಿಚಾರಕ್ಕೆ ಬಂದಾಗ ನನ್ನ ಹಳೆಯ ಮಿತ್ರರಾದ ಅನುಸಿಂಹ ಚೌಧರಿ ಮತ್ತು ಅವರ ಜೊತೆಗಿರುವ ಶಕ್ತಿಸಂಪನ್ನರಾದ ಮೀನಾಕ್ಷಿ ಠಾಕೂರರ ಭೇಟಿಯಾದಾಗ ನನಗೆ ಮಹಾಕವಿ ತುಳಸೀದಾಸರ, ತಂಡದ ಒಗ್ಗಟ್ಟು ಮತ್ತು ಉತ್ಸಾಹವನ್ನು ಇಮ್ಮಡಿಗೊಳಿಸುವ ವಿಚಾರವನ್ನು ಮೇಲಿನ ಕಥೆಯಲ್ಲಿ ವಿವರಿಸಿದ್ದಾರೆ ಎಂಬುದು ಅರ್ಥವಾಯಿತು. ನನ್ನೊಳಗೆ ಹನುಮಂತನಷ್ಟು ಶಕ್ತಿ ಇರಲಿಲ್ಲ. ನನ್ನಲ್ಲಿ ಅಂಥಹ ಪ್ರೇರಣೆ ತುಂಬಲು ನನ್ನ ಮಿತ್ರರಿಗೆ ತುಂಬಾ ಕಷ್ಟವಾಗಿತ್ತು. ಆದರೂ ಅವರು ನನಗೆ ಸಮುದ್ರ ಲಂಘನಕ್ಕಿಂತಲೂ ಮಿಗಿಲಾದ ಈ ಕೃತಿ ರಚನೆಗೆ ಸಜ್ಜುಗೊಳಿಸಿದರು.</p>
<p>ಭರ್ಜರಿ ಐವತ್ತು ವರ್ಷ ಪೂರ್ತಿ ರಾಜಕೀಯ ಹಾಗೂ ಸಂಸದೀಯ ಜೀವನದಲ್ಲಿ ಸರಣಿಯಾಟವಾಡಿದ ಅಜಾತ ಶತ್ರು ಅಟಲ್ ಬಿಹಾರಿ ವಾಜಪೇಯಿಯವರನ್ನು ಪುಸ್ತಕದ ಪುಟಗಳಲ್ಲಿ ತುಂಬಿಡುವುದು ಯಾವತ್ತೂ ಪುಸ್ತಕವನ್ನೇ ಬರೆಯದ ಒಬ್ಬ ಪತ್ರಕರ್ತನಿಗೆ ದೊಡ್ಡ ಸವಾಲೇ ಸರಿ. ನನಗೆ ತುಂಬಾ ಇಷ್ಟವಾದ ರಾಜಕಾರಣಿಗಳಲ್ಲಿ ವಾಜಪೇಯಿ ಪ್ರಮುಖರು. ನನ್ನ ಪತ್ರಕರ್ತ ಜೀವನದಲ್ಲಿ ಅತಿ ಹೆಚ್ಚು ಸಮಯವನ್ನು ನಾನು ಅವರ ರಾಜಕೀಯ ಬದುಕನ್ನು ಕವರ್ ಮಾಡುತ್ತಾ ಕಳೆದಿದ್ದೇನೆ. 1996ರಲ್ಲಿ ಅವರು ವಿಶ್ವಾಸ ಮತ ಯಾಚನೆಯ ಸಂದರ್ಭದಲ್ಲಿ ಮಾಡಿದ ಭಾಷಣದ ಸಾಲುಗಳು ನನಗೆ ನೆನಪಾದವು. 'ರಾಷ್ಟ್ರಪತಿಯವರು ಸರ್ಕಾರ ರಚಿಸಲು ಆಮಂತ್ರಿಸಿದ್ದರು. ಪ್ರಮಾಣವಚನದ ತಾರೀಖು ಕೂಡ ನಿಶ್ಚಿತವಾಗಿತ್ತು. ಹೀಗಿರುವಾಗ ಪಲಾಯನ ಮಾಡಬೇಕಿತ್ತೇ....? ಇದು ಸಾಧ್ಯವಿಲ್ಲವೆನ್ನಬೇಕಿತ್ತೇ....?' ಅವರ ಮಾದರಿಯಲ್ಲಿಯೇ ಅನು ಮತ್ತು ಮೀನಾಕ್ಷಿಯವರ ಭರವಸೆ ಉಳಿಸುತ್ತೇನೆ. ಹೆದರಿ ಓಡುವುದಿಲ್ಲ. ಎಂದು ನಾನೂ ಕೂಡ ದೃಢನಿಶ್ಚಯ ಮಾಡಿದೆ. ಈ ಪುಸ್ತಕ ರಚನೆಯನ್ನು ನಾನು ಒಪ್ಪಿಕೊಳ್ಳಲು ಇನ್ನೂ ಎರಡು ಕಾರಣಗಳಿದ್ದವು. ನಮ್ಮ ತಂದೆಯ ಜನ್ಮ ವರ್ಷ ಹಾಗೂ ವಾಜಪೇಯಿಯವರ ಜನ್ಮ ವರ್ಷ ಒಂದೇ ಆಗಿತ್ತು. ಜೊತೆಗೆ ಅವರಿಗೆ ವಾಜಪೇಯಿ ತುಂಬಾ ಇಷ್ಟವಾಗಿದ್ದರು. ನಮ್ಮ ತಂದೆಯವರು ಈಗಿಲ್ಲ. ಆದರೆ ಅವರ ಅಲಮಾರಿನ ಮೇಲೆ ಎಂದೋ ಪತ್ರಿಕೆಯಲ್ಲಿ ಮುದ್ರಿತವಾಗಿದ್ದ ವಾಜಪೇಯಿಯವರ ಫೋಟೋ ಒಂದನ್ನು ಅಂಟಿಸಲಾಗಿದೆ. ಎರಡನೇ ಕಾರಣವೆಂದರೆ, ಅದು ಬಾಲ್ಯದಲ್ಲಿ ನಾನು ಕೇಳಿದ ಒಂದು ಕಥೆ. ಒಮ್ಮೆ ನಲವತ್ತು ತೀರ್ಥಯಾತ್ರಿಗಳ ಗುಂಪೊಂದು ಕೇದಾರನಾಥ ಯಾತ್ರೆಗೆ ಹೊರಟಿತ್ತು. ದಾರಿಯಲ್ಲಿ ಜೋರಾಗಿ ಮಳೆ ಶುರುವಾಯ್ತು. ಫಳಾರನೆ ಬರುತ್ತಿದ್ದ ಮಿಂಚು ಕಣ್ಣು ಕುಕ್ಕುತ್ತಿತ್ತು. ಪಾಳು ಬಿದ್ದಿದ್ದ ಮನೆಯೊಂದರ ಪಡಸಾಲೆಗೆ ಯಾತ್ರಿಕರ ಗುಂಪು ಹೋಯಿತು. ಗುಂಪು ಮಳೆ ಕಡಿಮೆಯಾಗುವುದನ್ನೇ ಕಾಯುತ್ತಿತ್ತು. ಮಳೆ ನಿಲ್ಲುವ ಹಾಗೆ ಕಾಣಲಿಲ್ಲ. ಮತ್ತಷ್ಟು ಮೋಡ ದಟ್ಟೈಸಿದ ವಾತಾವರಣ ಸೃಷ್ಟಿಯಾದದ್ದು ನೋಡಿ ಯಾತ್ರಿಕರಲ್ಲೊಬ್ಬ, 'ನಮ್ಮಲ್ಲಿ ಯಾರೋ ಒಬ್ಬ ಪಾಪಿ ಇದ್ದಾನೆ ಅನ್ನಿಸುತ್ತೆ. ಅದಕ್ಕೆ ದೇವರಿಗೆ ಸಿಟ್ಟು ಬಂದು ಹೀಗೆ ಮಾಡುತ್ತಿದ್ದಾನೆ. ಆ ಪಾಪಿಯನ್ನು ಗುರುತು ಹಿಡಿಯುವುದಕ್ಕೋಸ್ಕರ ಒಬ್ಬೊಬ್ಬರೇ ಐವತ್ತು ಮೀಟರ್ ದೂರವಿರುವ ಆ ತಾಳೆ ಮರವನ್ನು ಮುಟ್ಟಿ ಬರಬೇಕು. ಪಾಪಿ ಯಾರಿದ್ದಾನೋ ಅವನಿಗೆ ಸಿಡಿಲು ಬಡಿಯುತ್ತದೆ. ಉಳಿದವರೆಲ್ಲರೂ ಮುಂದುವರೆಯಬಹುದು' ಎಂದನು. ಸರಿ, ಒಬ್ಬೊಬ್ಬರೇ ತಾಳೆ ಮರ ಮುಟ್ಟಿ ನಾನೇ ಯುಧಿಷ್ಠಿರನೇನೋ ಎಂಬಂತೆ ವಾಪಾಸ್ಸು ಬರುತ್ತಿದ್ದರು. ಕೊನೆಯಲ್ಲಿ ಒಬ್ಬ ಜ್ಞಾನಿ ಉಳಿದರು. ನಿನ್ನಿಂದಲೇ ಈ ರೀತಿ ಆಯ್ತು. ನೀನೇ ಪಾಪಿಷ್ಟ. ಎಂದು ಎಲ್ಲರೂ ಅವರನ್ನು ಜರಿಯತೊಡಗಿದರು. ಆ ಹಿರಿಯ ಜ್ಞಾನಿ ಇನ್ನೇನು ತಾಳೆ ಮರ ಮುಟ್ಟಬೇಕು ಅಷ್ಟರಲ್ಲಿ ಇದ್ದಕ್ಕಿದ್ದಂತೆ ಮುರುಕು ಪಡಸಾಲೆಯಲ್ಲಿ ನಿಂತಿದ್ದ 39 ಯಾತ್ರಿಕರಿಗೆ ಸಿಡಿಲು ಬಡಿಯಿತು.'</p>
<p>ಅದೇಕೋ ಏನೋ ನನಗೆ ಈ ಕಥೆಯಲ್ಲಿ ಕೊನೆಯಲ್ಲಿ ತಾಳೆ ಮರ ಮುಟ್ಟಲು ಹೋದ ಆ ಹಿರಿಯ ಜ್ಞಾನಿ ವಾಜಪೇಯಿಯವರೇ ಎಂದೆನಿಸುತ್ತದೆ.</p>
<p>ಪುಸ್ತಕ ರಚಿಸಲು ಕೂತಾಗ ಎಲ್ಲಿ ಏನು ತಪ್ಪಾಗುವುದೋ ಎಂಬ ಅಳುಕಿತ್ತು. ಇಷ್ಟು ದೊಡ್ಡ ಕ್ಯಾನ್‍ವಾಸ್‍ನಲ್ಲಿ ಒಂದಲ್ಲ ಒಂದೆಡೆ ಏನಾದರೂ ಬಿಟ್ಟು ಹೋಗಬಹುದು. ಈ ರೀತಿಯ ಭಯದಿಂದ ಶುರು ಮಾಡಲೋ ಬೇಡವೋ....? ಎಂಬ ಸವಾಲು ಎದುರಾಯಿತು. ನಾನು ಈ ಸವಾಲನ್ನು ಸ್ವೀಕರಿಸಿದೆ. ನನಗೆ ಸಹೋದ್ಯೋಗಿಗಳ, ಸಂಬಂಧಿಕರ, ಹಾಗೂ ಗೆಳೆಯರ ಪ್ರತಿಭೆ, ಸಹಕಾರ ಮತ್ತು ಪ್ರೀತಿ ದೊರಕಿತು. ಅದೇ ನನ್ನನ್ನು ಸಮುದ್ರ ದಾಟಿಸಿ ಇನ್ನೊಂದು ದಡ ಸೇರಿಸಿತು.</p>
<p>ಕೇಂದ್ರ ಗೃಹಮಂತ್ರಿಗಳಾದ ರಾಜನಾಥಸಿಂಹ, ನಿತಿನ್ ಗಡ್ಕರಿ, ಉಮಾಭಾರತಿ, ಡಾ|| ಮುರಳಿ ಮನೋಹರ ಜೋಷಿ, ಗುಜರಾತಿನ ರಾಜ್ಯಪಾಲರಾದ ಓಂ ಪ್ರಕಾಶ ಕೋಹಲೀ ಮತ್ತು ಉತ್ತರ ಪ್ರದೇಶದ ರಾಜ್ಯಪಾಲರಾದ ರಾಮನಾಯಕರು, ಲೋಕಸಭೆಯ ಅಧ್ಯಕ್ಷರಾದ ಸುಮಿತ್ರಾ ಮಹಾಜನರಂಥಹ ಹಿರಿಯ ನಾಯಕರ ಸಹಕಾರ ನನಗೆ ದೊರಕಿತು. ಅದರಲ್ಲೂ ಮುಖ್ಯವಾಗಿ ವಾಜಪೇಯಿಯವರ ಅತ್ಯಂತ ಹಳೆಯ ಸ್ನೇಹಿತರಾದ ಅಪ್ಪಾ ಅಂದರೆ ಎನ್.ಎಂ. ಘಟಾಟೆಯವರು ಅಲ್ಲದೆ ಶಿವಕುಮಾರ್, ಶಕ್ತಿ ಸಿನ್ಹಾ, ಗಾಯತ್ರಿ ಜೋಷಿ ಮತ್ತು ರಾಜದೀಪ್ ಸರ್ ದೇಸಾಯಿ ಇವರುಗಳು ವಾಜಪೇಯಿಯವರ ನಾಡಿಮಿಡಿತಗಳನ್ನೆಲ್ಲ ನನಗೆ ವರ್ಣಿಸಿದರು.</p>
<p></p>
<p></p>
<p>ಹಿರಿಯ ಪತ್ರಕರ್ತರಾದ ಕುಲದೀಪ ನೈಯರ್ ಹಾಗೂ ಮುಖ್ಯವಾಗಿ ಎಚ್.ಕೆ. ದುವಾ ಸಾಹೇಬರಿಗೆ ಧನ್ಯವಾದಗಳನ್ನು ಅರ್ಪಿಸುತ್ತೇನೆ. ಇವರ ವಿಶಿಷ್ಟ ನೋಟಗಳಿಂದ ಹಾಗೂ ಇವರುಗಳು ಹೇಳಿದ ಪ್ರಸಂಗಗಳಿಂದ ನಮಗೆ ವಾಜಪೇಯಿಯವರನ್ನು ಮತ್ತಷ್ಟು ಚೆನ್ನಾಗಿ ಅರಿಯಲು ಸಾಧ್ಯವಾಯಿತು. ಇತಿಹಾಸಕಾರರಾದ ರಾಮಚಂದ್ರಗುಹಾ, ಪತ್ರಕರ್ತರೂ, ಸಹೋದ್ಯೋಗಿಗಳೂ ಆಗಿರುವ ವೀರ್‍ಸಾಂಘ್ವಿ, ನೀಲಾಂಜನ ಮುಖೋಪಾಧ್ಯಾಯ, ರಾಜ ಚೆಂಗಪ್ಪ ಮತ್ತು ಕಿಂಗ್‍ಶುಕ ನಾಗ್ ಇವರುಗಳಿಗೂ ಧನ್ಯವಾದಗಳು. ಇವರುಗಳು ಬರೆದ ಪುಸ್ತಕಗಳು ಕಳೆದ ಐವತ್ತು ವರ್ಷಗಳ ರಾಜಕೀಯ ಸ್ಥಿತಿಗತಿಯನ್ನು ಅರಿಯಲು ಪ್ರಮುಖ ಪಾತ್ರ ವಹಿಸಿದವು. ಈ ಪತ್ರಕರ್ತರ ಪುಸ್ತಕಗಳ ಹೆಸರುಗಳನ್ನು ಪಟ್ಟಿ ಮಾಡಿ ನೀಡಿದ್ದೇನೆ.</p>
<p>ನನ್ನ ಪತ್ನಿ ಗರಿಮಾ, ಮಗಳು ಪ್ರತಿಷ್ಠಾ ಇವರ ಕೊಡುಗೆ ಪ್ರತಿ ಪುಟದಲ್ಲಿ ಕಾಣುತ್ತಿದೆ. ನನ್ನ ಮಗನಾದ ಪ್ರತ್ಯಕ್ಷನು ಈ ಕೆಲಸವನ್ನು ಏನೇ ಆಗಲಿ ಪೂರ್ಣಗೊಳಿಸಿ ಎಂದು ಯಾವಾಗಲೂ ಪ್ರೇರೇಪಿಸುತ್ತಾ ಉತ್ಸಾಹ ತುಂಬುತ್ತಿದ್ದನು. ನ್ಯೂಸ್ ನೇಷನ್ ನೆಟ್‍ವರ್ಕ್‍ನ ಛೇರ್‍ಮನ್ ಆದ ಅತುಲ್ ಕುಲಶ್ರೇಷ್ಠ, ನಿರ್ದೇಶಕರಾದ ಅನಿಲ್ ಕುಲಶ್ರೇಷ್ಠ, ಹಾಗೂ ಎಡಿಟರ್ ಇನ್ ಚೀಫ್ ಆದ ಸಂಜಯ್ ಕುಲಶ್ರೇಷ್ಠ - ಇವರುಗಳ ಪ್ರೋತ್ಸಾಹವಿಲ್ಲದೇ ಈ ಕೆಲಸ ಪೂರ್ಣವಾಗಲು ಸಾಧ್ಯವಾಗುತ್ತಿರಲಿಲ್ಲ.</p>
<p>ನಮ್ಮ ತಂದೆಯವರು ಇದ್ದಿದ್ದರೆ ವಾಜಪೇಯಿಯವರ ಬಗ್ಗೆ ನಾನು ಪುಸ್ತಕವನ್ನು ಬರೆದಿರುವ ವಿಷಯ ತುಂಬಾ ಇಷ್ಟವಾಗುತ್ತಿತ್ತು. ಆದರೆ ಅವರು ಈಗಿಲ್ಲ. ನನ್ನ ತಾಯಿಯವರ ಮತ್ತೊಂದು ಭಜನೆ ಈಗ ನನಗೆ ನೆನಪಾಗುತ್ತಿದೆ. 'ಕರತಾಹೈ ತೂ ಕನ್ಹಯ್ಯಾ, ಮೇರಾ ನಾಮ್ ಹೋ ರಹಾ ಹೈ.' (ನನ್ನ ಹೆಸರು ಕೇಳಿ ಬರುವಂತೆ ಮಾಡುತ್ತಿರುವೆ ನೀನು ಹೇ ಕೃಷ್ಣ.)</p>
<p>ಪ್ರಕಾಶಕರಾದ ಹಾರ್ಪರ್ ಕಾಲಿಸ್‍ರವರು ನನ್ನಲ್ಲಿ ವಿಶ್ವಾಸ ತುಂಬಿದರು. ಇದರಿಂದ ಬಹುಶಃ ಬೇರೆ ಯಾರೋ ಕಷ್ಟ ಅನುಭವಿಸುತ್ತಿರಬಹುದು. ಪುಸ್ತಕದ ಪ್ರತಿ ಘಟನೆಯಲ್ಲೂ, ಲೇಖನದಲ್ಲೂ ಮತ್ತು ಸಂಪಾದನೆಯಲ್ಲೂ ಎಷ್ಟೊಂದು ಜನರ ಪ್ರೀತಿ ಸಮ್ಮಿಳಿತವಾಗಿದೆ....! ಇದೆಲ್ಲ ನೋಡಿ ನಾನು ಎಷ್ಟು ಧನ್ಯ ಎಂದೆನಿಸುತ್ತದೆ. ಇಷ್ಟೆಲ್ಲಾ ಆದರೂ ಈ ಪುಸ್ತಕದಲ್ಲಿ ಏನಾದರೂ ಕೊರತೆ, ದೋಷ, ನಷ್ಟ ಉಳಿದಿದೆಯೆಂದರೆ ಅದಕ್ಕೆ ಕಾರಣ ನಾನೇ.</p>
<p>ವಾಜಪೇಯಿಯವರನ್ನು ಅರಿಯಬೇಕಾದರೆ ಯಾವುದೇ ಪುಸ್ತಕವನ್ನು ಓದಬೇಕಾಗಿಲ್ಲ. ಅವರ ಜೀವನವನ್ನು ಹಾಗೂ ಅವರೇ ರಚಿಸಿದ ಕವಿತೆಗಳನ್ನು ಓದಲೇ ಬೇಕು. ವಾಜಪೇಯಿಯವರು ಬರೆದಿರುವ ಹಾಗೇ</p>
<p>ಸಣ್ಣ ಮನಸ್ಸಿನಿಂದ</p>
<p>ದೊಡ್ಡವರಾಗುವುದಿಲ್ಲ ಯಾರೂ</p>
<p>ಒಡೆದ ಮನಸ್ಸನು ಹಿಡಿದು</p>
<p>ಎದ್ದು ನಿಲ್ಲುವುದಿಲ್ಲ ಯಾರೂ</p>
<p>ಮನದಲ್ಲಿ ಸೋತು</p>
<p>ಮೈದಾನ ಗೆಲ್ಲಲಾಗುವುದಿಲ್ಲ</p>
<p>ಮೈದಾನ ಗೆದ್ದರೂ</p>
<p>ಮನಸ್ಸು ಗೆದ್ದಂತಾಗುವುದಿಲ್ಲ</p>
<p>ಆದರೆ ವಾಜಪೇಯಿಯವರು ಮೈದಾನ ಹಾಗೂ ಮನಸ್ಸು ಎರಡನ್ನೂ ಗೆದ್ದರು.</p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p></p>
<p>
<strong>ಗ್ರಂಥ ಋಣ</strong>
</p>
<dl>
<dt>1.</dt>
<dd>ಮೈ ಕಂಟ್ರಿ ಮೈ ಲೈಫ್ - ಲಾಲ್‍ಕೃಷ್ಣ ಆಡ್ವಾಣಿ (ರೂಪಾ ಅಂಡ್ ಕಂಪನಿ)</dd>
<dt>2.</dt>
<dd>ಎ ಕಾಲ್ ಟು ಆನರ್ - ಜಸವಂತ ಸಿಂಹ (ರೂಪಾ ಅಂಡ್ ಕಂಪನಿ)</dd>
<dt>3.</dt>
<dd>ಇಂಡಿಯಾ ಅಟ್ ರಿಸ್ಕ್ - ಜಸವಂತ ಸಿಂಹ (ರೂಪಾ ಅಂಡ್ ಕಂಪನಿ)</dd>
<dt>4.</dt>
<dd>ಇನ್ ದ ಲೈನ್ ಆಫ್ ಫೈರ್ - ಪರ್ವೇಜ್ó ಮುಶರಫ್ (ಫ್ರೀ ಪ್ರೆಸ್)</dd>
<dt>5.</dt>
<dd>ನೀದರ್ ಎ ಹಾಕ್ ನಾರ್ ಎ ಡವ್ - ಖುರ್ಷಿದ್ ಮಹಮೂದ್ ಕಸೂರಿ (ಪೆಂಗುಇನ್ ವಾಯಿಕಿಂಗ್)</dd>
<dt>6.</dt>
<dd>ಬಿಟ್ವೀನ್ ಡ್ರೀಮ್ ಅಂಡ್ ರಿಯಲಿಸ್ಟ್ - ಸರ್‍ತಾಜ್ ಅಜೀಜ್ (ಆಕ್ಸ್‍ಫರ್ಡ್)</dd>
<dt>7.</dt>
<dd>ಕನ್‍ಫಿಷನ್ ಆಫ್ ಎ ಸ್ವದೇಶಿ ರಿಫಾರ್ಮರ್ - ಯಶವಂತ ಸಿನ್ಹಾ (ಪೆಂಗುಇನ್ ವಾಯಿಕಿಂಗ್)</dd>
<dt>8.</dt>
<dd>ಟರ್ನಿಂಗ್ ಪಾಯಿಂಟ್ಸ್ - ಎಪಿಜೆ ಅಬ್ದುಲ್ ಕಲಾಂ (ಹಾರ್ಪರ್ ಕಾಲಿನ್ಸ್)</dd>
<dt>9.</dt>
<dd>ಕೀಪಿಂಗ್ ದ ಫೇಯಿತ್ - ಸೋಮನಾಥ ಚಟರ್ಜಿ (ಹಾರ್ಪರ್ ಕಾಲಿನ್ಸ್)</dd>
<dt>10.</dt>
<dd>ಕಾರ್ಗಿಲ್ - ಜನರಲ್ ವಿ.ಪಿ. ಮಲಿಕ್ (ರಾಜ್‍ಪಾಲ್ ಅಂಡ್ ಸನ್ಸ್)</dd>
<dt>11.</dt>
<dd>ಕಾಶ್ಮೀರ: ದ ವಾಜಪೇಯಿ ಇಯರ್ಸ್ - ಎ.ಎಸ್. ದುಲತ್ (ಹಾರ್ಪರ್ ಕಾಲಿನ್ಸ್)</dd>
<dt>12.</dt>
<dd>ಇಂಡಿಯಾ ಆಫ್ಟರ್ ಗಾಂಧಿ - ರಾಮಚಂದ್ರ ಗುಹ (ಪಿಕಡರ್ ಇಂಡಿಯಾ)</dd>
<dt>13.</dt>
<dd>ಮೇರಿ ಇಕ್ಯಾವನ್ ಕವಿತಾಯೇಂ - ಅಟಲ್ ಬಿಹಾರಿ ವಾಜಪೇಯಿ ( ಕಿತಾಬ್ ಘರ್ ಪ್ರಕಾಶನ್)</dd>
<dt>14.</dt>
<dd>ಕುಛ್ ಲೇಖ್ ಕುಛ್ ಭಾಷಣ್ - ಅಟಲ್ ಬಿಹಾರಿ ವಾಜಪೇಯಿ ( ಕಿತಾಬ್ ಘರ್ ಪ್ರಕಾಶನ್)</dd>
<dt>15.</dt>
<dd>ಎ ಮ್ಯಾನ್ ಫಾರ್ ಆಲ್ ಸೀಜನ್ಸ್ - ಕಿಂಗ್‍ಶುಕ್ ನಾಗ್ (ರೂಪಾ ಅಂಡ್ ಕಂಪನಿ)</dd>
<dt>16.</dt>
<dd>ಮೋದಿ ದ ಮ್ಯಾನ್ ದ ಟೈಮ್ಸ್ - ನೀಲಾಂಜನ್ ಮುಖೋಪಾಧ್ಯಾಯ (ಟ್ರೈಕ್ವಬಾರ್)</dd>
<dt>17.</dt>
<dd>ಸಂಸದ್ ಮೇ ತೀನ್ ದಶಕ್ - ಡಾ|| ಎನ್.ಎಂ. ಘಟಾಟೆ (ಪ್ರವೀಣ್ ಪಬ್ಲಿಕೇಶನ್)</dd>
<dt>18.</dt>
<dd>ಬಿಯಾಂಡ್ ದ ಲೈನ್ಸ್ - ಕುಲದೀಪ್ ನೈಯರ್ ( ರೋಲಿ ಬುಕ್ಸ್)</dd>
<dt>19.</dt>
<dd>ಮೈಂಡೆಟ್ ವಿಲ್ ಆಫ್ ದ ಪೀಪಲ್ - ವೀರ್ ಸಾಂಘ್ವಿ (ವೆಸ್ಟ್ ಲ್ಯಾಂಡ್)</dd>
</dl>
<p>ಈ ಪುಸ್ತಕದಲ್ಲಿ ಬಳಸಿರುವ ಭಾವಚಿತ್ರಗಳನ್ನು ಪಾಂಚಜನ್ಯ ಹಾಗೂ 'ಅಟಲ್ ಸಮಗ್ರ ಕೃತಿ'ಯಿಂದ ಬಳಸಿಕೊಳ್ಳಲಾಗಿದೆ.</p>
<p>ವಿಶಾಲವಾದ ಜನಸ್ತೋಮವನ್ನು ಉದ್ದೇಶಿಸಿ ಭಾಷಣ ಮಾಡುತ್ತಿರುವ ಜನಪ್ರಿಯ ನಾಯಕರಾದ ಅಟಲ್ ಬಿಹಾರಿ ವಾಜಪೇಯಿಯವರು.</p>
<p>ಯುವಕ ಅಟಲ್ ಬಿಹಾರಿ ವಾಜಪೇಯಿಯವರ ಭಾಷಣವನ್ನು ಧ್ಯಾನಮಗ್ನರಾಗಿ ಆಲಿಸುತ್ತಿರುವ ಪಂಡಿತ ದೀನದಯಾಳ ಉಪಾಧ್ಯಾಯರು ಹಾಗೂ ಗುರು ಗೋಲ್ವಲ್ಕರ್‍ರವರು.</p>
<p>ಬಟೇಶ್ವರದ ಕುಟುಂಬದವರೊಡನೆ</p>
<p>1974ರ ನವಂಬರ್ 9ರಂದು ತಮ್ಮ ಪೂರ್ವಜರ ಊರಾದ ಬಟೇಶ್ವರಕ್ಕೆ (ಆಗ್ರಾ, ಉ.ಪ್ರ) ಭೇಟಿಯಿತ್ತಾಗ.</p>
<p>ಜನತಾ ಪಾರ್ಟಿಯ ಕಾರ್ಯಕ್ರಮವೊಂದರಲ್ಲಿ</p>
<p>ಜನಸಂಘದ ಕಾರ್ಯಕ್ರಮವೊಂದರ ಸಂದರ್ಭದಲ್ಲಿ ರಾಜಮಾತೆ ವಿಜಯರಾಜೇ ಸಿಂಧ್ಯಾ ಮತ್ತು ಲಾಲ್‍ಕೃಷ್ಣ ಆಡ್ವಾಣಿಯವರ ಜೊತೆ.</p>
<p>ಅಂದಿನ ರಾಷ್ಟ್ರಪತಿಗಳಾದ ಡಾ|| ಸರ್ವಪಲ್ಲಿ ರಾಧಾಕೃಷ್ಣನ್‍ರವರೊಡನೆ.</p>
<p>ಜಮ್ಮುವಿನಲ್ಲಿ ಆಯೋಜಿತವಾಗಿದ್ದ ಜನಸಂಘದ ಕಾರ್ಯಕಾರಿ ಸಮಿತಿಯ ಸಭೆಯಲ್ಲಿ ಕುಶಭಾವು ಠಾಕ್ರೆ ಮತ್ತು ಲಾಲ್‍ಕೃಷ್ಣ ಆಡ್ವಾಣಿ ಸಮೇತ ಇತರೆ ನಾಯಕರೊಡನೆ.</p>
<p>ಜನಸಂಘದ ಗಾಜಿಯಾಬಾದಿನ ಅಧಿವೇಶನದಲ್ಲಿ ಪಾರ್ಟಿಯ ರಣನೀತಿ ಬಗ್ಗೆ ಚರ್ಚಿಸುತ್ತಿರುವ ವಾಜಪೇಯಿಯವರು.</p>
<p>ಬಲರಾಜ್ ಮಧೋಕ್ ಮತ್ತು ಭೈರೋಸಿಂಹ ಶೆಖಾವತರೊಡನೆ ಅಟಲ್ ಬಿಹಾರಿ ವಾಜಪೇಯಿಯವರು.</p>
<p></p>
<p>ಪಂಡಿತ ದೀನದಯಾಳ ಉಪಾಧ್ಯಾಯರೊಂದಿಗೆ ಯುವಕ ಅಟಲ್ ಬಿಹಾರಿ ವಾಜಪೇಯಿ.</p>
<p>ಪಂಡಿತ ದೀನದಯಾಳ ಉಪಾಧ್ಯಾಯರ ಪಾರ್ಥಿವ ಶರೀರದ ಮೆರವಣಿಗೆಯಲ್ಲಿ ಭಾವಪೂರ್ಣ ಶ್ರದ್ಧಾಂಜಲಿ ಅರ್ಪಿಸುತ್ತ ಭಾಗವಹಿಸಿದ್ದ ಜನಸಂಘದ ನಾಯಕರುಗಳ ನಡುವೆ ವಾಜಪೇಯಿ.</p>
<p>ಪಂಡಿತ ದೀನದಯಾಳ ಉಪಾಧ್ಯಾಯರ ಹತ್ಯೆಯನ್ನು ಖಂಡಿಸುತ್ತ ಹಂತಕರ ಪತ್ತೆ ಮಾಡುವಂತೆ ಆಗ್ರಹಿಸುತ್ತ ನ್ಯಾಯಯುತ ಹೋರಾಟ ಮಾಡುತ್ತಿರುವ ಅಟಲ್ ಬಿಹಾರಿ ವಾಜಪೇಯಿ ಹಾಗೂ ಇತರೆ ನಾಯಕರು.</p>
<p>1974ರ ಉಜ್ಜೈನಿಯ ಅಧಿವೇಶನದಲ್ಲಿ</p>
<p>ಅಂದಿನ ಪ್ರಧಾನಮಂತ್ರಿಗಳಾದ ಇಂದಿರಾ ಗಾಂಧಿಯವರೊಂದಿಗೆ.</p>
<p>ಇಂಫಾಲಿನ ಜಿ.ಎನ್.ಹಾಲ್ ಎದುರು ಪಾರ್ಟಿಯ ಕಾರ್ಯಕರ್ತರುಗಳ ಜೊತೆಯಿರುವ ವಾಜಪೇಯಿ. ಎಡಭಾಗದಲ್ಲಿ ನಿಂತಿರುವ ಮೊದಲನೆಯವರೇ ಜಸವಂತಸಿಂಹ.</p>
<p>ಕೊಲ್ಕತ್ತಾದ ಜನಸಂಘದ ಕಾರ್ಯಕ್ರಮವೊಂದರಲ್ಲಿ ಭಾಷಣ ಮಾಡುತ್ತಿರುವ ವಾಜಪೇಯಿಯವರು. ಹಿಂದೆ ಶಿವಕುಮಾರ್ ಮತ್ತು ಇತರೆ ನಾಯಕರಿದ್ದಾರೆ.</p>
<p>ತೈಲ ಬೆಲೆಯನ್ನು ವಿರೋಧಿಸುವ ಚಿರಸ್ಮರಣೀಯವಾದ ಪ್ರದರ್ಶನವೊಂದರಲ್ಲಿ ಎತ್ತಿನ ಗಾಡಿಯಲ್ಲಿ ಕುಳಿತು ಸಂಸತ್ತಿಗೆ ಹೊರಟ ಅಟಲರು.</p>
<p>ಜನಸಂಘದ ನಾಯಕರಾದ ಪ್ರೊಫೆಸರ್ ದೇವಿ ಪ್ರಸಾದ್ ಘೋಷರ ಜೊತೆ ವಾಜಪೇಯಿಯವರು.</p>
<p>ಜನಸಂಘದ ಜಾಗೃತ ಸಮಾವೇಶದಲ್ಲಿ ಮಾತಾಡುತ್ತಿರುವ ವಾಜಪೇಯಿಯವರು</p>
<p>ಜನಸಂಘದ ಅಧಿವೇಶನದಲ್ಲಿ ಉದ್ಘಾಟನೆ ಮಾಡುತ್ತಿರುವ ವಾಜಪೇಯಿಯವರು.</p>
<p>ಬೃಹತ್ ಶೋಭಾ ಯಾತ್ರೆಯಲ್ಲಿ ಮಂತ್ರಿಗಳಾದ ರಮಾಕಾಂತ್ ತಿವಾರಿಯವರ ಜೊತೆಯಲ್ಲಿ ಅಟಲ್ ಬಿಹಾರಿ ವಾಜಪೇಯಿಯವರು.</p>
<p>ಜನಸಂಘದ ಕಾರ್ಯಕಾರಿ ಸಮಿತಿಯಲ್ಲಿ ಇತರೆ ನಾಯಕರೊಂದಿಗೆ ಚರ್ಚಿಸುತ್ತಿರುವ ವಾಜಪೇಯಿಯವರು.ು.</p>
<p>ಕಾರ್ಯಕ್ರಮವೊಂದರಲ್ಲಿ ಪಂಡಿತ್ ಭೀಮಸೇನಜೋಷಿ ಹಾಗೂ ಶರದ್ ಪವಾರರೊಂದಿಗೆ.</p>
<p>ಜನತಾ ಪಾರ್ಟಿಯ ಚುನಾವಣಾ ಸಭೆಯಲ್ಲಿ ಭಾಷಣ ಮಾಡುತ್ತಿರುವ ವಾಜಪೇಯಿಯವರು. ಗಮನವಿಟ್ಟು ಕೇಳುತ್ತಿರುವ ಚೌಧರಿ ಚರಣ ಸಿಂಹರು.</p>
<p>ಬಿಜೆಪಿಯ ಮಹಿಳಾ ಮೋರ್ಚಾದ ಕಾರ್ಯಕ್ರಮವೊಂದರಲ್ಲಿ ಸುಷ್ಮಾ ಸ್ವರಾಜ್ ಮತ್ತು ಜಯವಂತೀ ಬೇನ್‍ರೊಂದಿಗೆ.</p>
<p>1984ರಲ್ಲಿ ಚುನಾವಣೆ ಪ್ರಚಾರದಲ್ಲಿ ಗಾಯಾಳು ವಾಜಪೇಯಿಯವರು.</p>
<p>ಈ ವ್ಯಕ್ತಿ ಯಾರೆಂದು ಕೇಳುತ್ತಿದ್ದಾರೆ..? (ಕಾರ್ಟೂನ್)</p>
<p>1989ರಲ್ಲಿ ಮುಂಬಯಿಯ ಭಾರತೀಯ ಜನತಾ ಪಾರ್ಟಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಯಲ್ಲಿ.</p>
<p>ಬಿಜೆಪಿಯ ಹಿರಿಯ ನಾಯಕರಾದ ಮುರಳಿ ಮನೋಹರ ಜೋಷಿಯವರೊಡನೆ.</p>
<p></p>
<p>ವಿಜಯ ಗೋಯಲರ ಮದುವೆಯಲ್ಲಿ ವಾಜಪೇಯಿಯವರು.</p>
<p>1996ರಲ್ಲಿ 13 ದಿನಗಳ ಸರ್ಕಾರದ ಪ್ರಧಾನ ಮಂತ್ರಿ ಅಟಲ್ ಬಿಹಾರಿ ವಾಜಪೇಯಿಯವರಿಗೆ ಪ್ರಮಾಣ ವಚನ ಬೋಧಿಸುತ್ತಿರುವ ರಾಷ್ಟ್ರಪತಿಗಳಾದ ಶಂಕರ ದಯಾಳ ಶರ್ಮ.</p>
<p>1999ರಲ್ಲಿ ಅಟಲ್ ಬಿಹಾರಿ ವಾಜಪೇಯಿಯವರಿಗೆ ಪದವಿ ಮತ್ತು ಗೋಪ್ಯತೆಯ ಪ್ರಮಾಣ ವಚನ ಬೋಧಿಸುತ್ತಿರುವ ರಾಷ್ಟ್ರಪತಿಗಳಾದ ಕೆ.ಆರ್. ನಾರಾಯಣನ್.</p>
<p>ರಾಷ್ಟ್ರಪತಿ ಭವನದೆದುರು ತಮ್ಮ ಮಂತ್ರಿಗಳ ಜೊತೆ ಅಟಲ್ ಬಿಹಾರಿ ವಾಜಪೇಯಿಯವರು.</p>
<p>1999ರಲ್ಲಿ ಕೆಂಪು ಕೋಟೆಯ ಪ್ರಾಂಗಣದಲ್ಲಿ ದೇಶವನ್ನುದ್ದೇಶಿಸಿ ಭಾಷಣ ಮಾಡುತ್ತಿರುವ ಅಟಲ್ ಬಿಹಾರಿ ವಾಜಪೇಯಿಯವರು.</p>
<p>ಮೈತ್ರಿಕೂಟ ಸರ್ಕಾರದ ದಿನಗಳ ಚಿತ್ರ. ತೃಣಮೂಲ ಕಾಂಗ್ರೆಸ್ಸಿನ ನಾಯಕಿ ಮಮತಾ ಬ್ಯಾನರ್ಜಿ ಜೊತೆ.</p>
<p>ಬಿಎಸ್‍ಪಿ ಸುಪ್ರೀಮೋ ಆದ ಕಾನ್ಷೀರಾಂರವರೊಂದಿಗೆ.</p>
<p>ಡಿಎಂಕೆ ನಾಯಕರಾದ ಕರುಣಾನಿಧಿಯವರೊಂದಿಗೆ.</p>
<p>ಎಐಡಿಎಂಕೆ ನಾಯಕಿಯಾದ ಜೆ. ಜಯಲಲಿತಾರವರೊಂದಿಗೆ</p>
<p>ಕಾರ್ಯಕ್ರಮವೊಂದರಲ್ಲಿ ಮಾಜಿ ಪ್ರಧಾನಿ ಚಂದ್ರಶೇಖರರೊಡನೆ.</p>
<p>ಲೇಖಕರಾದ ವಿಜಯ್ ತ್ರಿವೇದಿಯವರೊಂದಿಗೆ ವಾಜಪೇಯಿ. ಜೊತೆಯಲ್ಲಿ ಪಂ. ದೀನದಯಾಲ ಮಿಶ್ರರೂ ಇದ್ದಾರೆ.</p>
<p>ಲಖ್ನೌ ರಾಜ್ಯ ಸಭೆಯಲ್ಲಿ ಪತ್ರಕರ್ತರೊಡನೆ ಚರ್ಚಿಸುತ್ತಿರುವ ವಾಜಪೇಯಿಯವರು. ಕಲ್ಯಾಣ ಸಿಂಹ ಹಾಗೂ ಲಾಲ್‍ಜೀ ಟಂಡನ್ ಕೂಡ ಜೊತೆಯಲ್ಲಿದ್ದಾರೆ.</p>
<p>ಕಾರ್ಯಕ್ರಮವೊಂದರಲ್ಲಿ (ಎಡದಿಂದ) ಮುರಳಿ ಮನೋಹರ ಜೋಷಿ, ಭೈರೋಸಿಂಹ ಶೆಖಾವತ್, ಅಟಲ್ ಬಿಹಾರಿ ವಾಜಪೇಯಿ, ಮಾಯಾವತಿ, ಕಾನ್ಷೀರಾಂ, ಲಾಲ್‍ಕೃಷ್ಣ ಆಡ್ವಾಣಿ ಮತ್ತು ಜಾರ್ಜ್ ಫರ್ನಾಂಡಿಸ್.</p>
<p>ಸತ್ಯ ಸಾಯೀಬಾಬಾರವರೊಂದಿಗೆ ವಾಜಪೇಯಿ.</p>
<p>ಯೋಗಗುರುಗಳಾದ ಬಿ.ಕೆ.ಎಸ್. ಅಯ್ಯಂಗಾರ್‍ರವರೊಂದಿಗೆ ವಾಜಪೇಯಿ.</p>
<p>ಕಾರ್ಯಕ್ರಮವೊಂದರಲ್ಲಿ ಪಾರ್ಟಿಯ ಕಾರ್ಯಕರ್ತರುಗಳ ಜೊತೆ ಊಟ ಮಾಡುತ್ತಿರುವ ವಾಜಪೇಯಿ. ಜೊತೆಯಲ್ಲಿ ರಾಮ್‍ಜೇಠ್ಮಲಾನಿ ಹಾಗೂ ಕಲ್ಯಾಣಸಿಂಹರು ಇದ್ದಾರೆ.</p>
<p>1999ರ ಫೆಬ್ರವರಿ 19ರಂದು ದೆಹಲಿಯಿಂದ ಲಾಹೋರ್‍ವರೆಗಿನ ಬಸ್ ಯಾತ್ರೆಯನ್ನು ಆರಂಭಿಸುತ್ತಿರುವ ವಾಜಪೇಯಿಯವರು. ಜೊತೆಯಲ್ಲಿ ಪಾಕೀಸ್ತಾನದ ಪ್ರಧಾನಮಂತ್ರಿ ನವಾಜ್ ಶರೀಫ್, ಬ್ರಜೇಶ್‍ಮಿಶ್ರ ಮತ್ತು ದೇವಾನಂದ್.</p>
<p>ಪ್ರಧಾನ ಮಂತ್ರಿ ನಿವಾಸದಲ್ಲಿ ಪ್ಯಾಲೀಸ್ತೀನ್ ನಾಯಕರಾದ ಯಾಸಿರ್ ಅರಾಫತ್‍ರೊಡನೆ.</p>
<p>ವೈಟ್ ಹೌಸ್‍ನ ಹೊರಗೆ ಅಮೇರಿಕದ ರಾಷ್ಟ್ರಪತಿ ಬಿಲ್ ಕ್ಲಿಂಟನ್ ಜೊತೆ.</p>
<p>ದಕ್ಷಿಣ ಆಫ್ರಿಕಾದ ರಾಷ್ಟ್ರಪತಿ ನೆಲ್ಸನ್ ಮಂಡೇಲಾ ಮತ್ತು ಅವರ ಪತ್ನಿ ಶ್ರೀಮತಿ ವಿನಿ ಮಂಡೇಲಾ ಜೊತೆ</p>
<p>ಕಾರ್ಗಿಲ್‍ನಲ್ಲಿ ಸೈನಿಕರನ್ನು ಭೇಟಿ ಮಾಡಲು ಹೋದ ವಾಜಪೇಯಿಯವರು. ಜೊತೆಯಲ್ಲಿ ರಕ್ಷಣಾ ಮಂತ್ರಿ ಜಾರ್ಜ್ ಫರ್ನಾಂಡಿಸ್ ಹಾಗೂ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರ ಇದ್ದಾರೆ.</p>
<p>2002ರ ಜೂನ್ 18ರಂದು ರಾಷ್ಟ್ರಪತಿ ಸ್ಥಾನಕ್ಕೆ ನಾಮಪತ್ರ ಸಲ್ಲಿಸಲು ಹೊರಟ ಎ.ಪಿ.ಜೆ. ಕಲಾಂರವರೊಡನೆ ವಾಜಪೇಯಿಯವರು. ಜೊತೆಯಲ್ಲಿ ಸೋನಿಯಾ ಗಾಂಧಿ, ಚಂದ್ರಬಾಬು ನಾಯ್ಡು, ಲಾಲ್‍ಕೃಷ್ಣ ಆಡ್ವಾಣಿ, ಮುಲಾಯಂಸಿಂಹ ಯಾದವ್, ಮಾಯಾವತಿ. ಹಿಂದಿನ ಸಾಲಲ್ಲಿ ನಿಂತಿರುವರು ನಟವರ ಸಿಂಹ, ಜನಾರ್ಧನ ರೆಡ್ಡಿ, ಜಾರ್ಜ್ ಫರ್ನಾಂಡಿಸ್, ವಾಯಿಕೋ, ಪ್ರಮೋದ್ ಮಹಾಜನ್, ಟಿ.ಆರ್. ಬಾಲು ಮತ್ತು ಅಮರ್‍ಸಿಂಹರಾದಿಯಾಗಿ ಇತರೆ ನಾಯಕರು.</p>
<p>ತಮ್ಮ ಪ್ರೀತಿಯ ನಾಯಿಗಳಾದ ಬಬಲಿ ಹಾಗೂ ಲೌಲಿಗಳೊಂದಿಗೆ.</p>
<p>ಒಂದು ಮಧ್ಯಾಹ್ನ ತಮ್ಮ ನಿವಾಸದಲ್ಲಿ.</p>
<p>ಮೊಮ್ಮಗಳು ನಿಹಾರಿಕಾಳ ಜನ್ಮದಿನದಂದು. ಮಗಳು ನಮಿತಾ ಭಟ್ಟಾಚಾರ್ಯ (ಎಲ್ಲರಿಗಿಂತ ಬಲಗಡೆಯಿರುವವರು) ಮತ್ತು ಅಳಿಯ ರಂಜನ್ ಭಟ್ಟಾಚಾರ್ಯ (ಕಪ್ಪು ಶರ್ಟ್ ಧರಿಸಿರುವವರು) ಕೂಡ ಇದ್ದಾರೆ.</p>
</body>
</html>
