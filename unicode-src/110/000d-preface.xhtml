<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸೋಲೊಪ್ಪಲಾರೆ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000d.1">
		<h1 class="level1-title" epub:type="title">ಪ್ರಸ್ತಾವನೆ</h1>
		<p>ಶ್ರೀ ರಾಜನಾಥ ಸಿಂಹ<br /> ಗೃಹಮಂತ್ರಿಗಳು. ಭಾರತ ಸರ್ಕಾರ.<br /> ಭಾರತೀಯ ಜನತಾ ಪಾರ್ಟಿಯ ಮಾಜಿ ಅಧ್ಯಕ್ಷರು.</p>
		<p>ಭಾರತದ ರಾಜಕಾರಣದ ಸಂಸದೀಯ ಇತಿಹಾಸದಲ್ಲಿ ಶ್ರೀ ಅಟಲ್‍ಬಿಹಾರಿ ವಾಜಪೇಯಿಯವರ ಹೆಸರು, ರಾಜಕಾರಣವೆಂಬ ಕಪ್ಪು ಕಾಡಿಗೆಯಿಂದ ತುಂಬಿರುವ ಕೋಣೆಯಲ್ಲಿ ಐವತ್ತು ವರ್ಷಗಳಿಗಿಂತಲೂ ಹೆಚ್ಚು ಕಾಲ ವಾಸ ಮಾಡಿದರೂ ತನ್ನ ಪಂಚೆಯ ಶುಭ್ರತೆಯನ್ನು ಕಾಪಾಡಿಕೊಳ್ಳುವಲ್ಲಿ ಯಶಸ್ವಿಯಾದ ಹೆಸರು. ಶತೃಗಳೇ ಇಲ್ಲದ, ರಾಜಕೀಯ ಪ್ರತಿದ್ವಂದ್ವಿಗಳ ಮಿತ್ರನಾಗಿರುವ, ಸಲಹೆಗಾರನಾಗಿರುವ, ಮಾರ್ಗದರ್ಶಕನಾಗಿರುವ, ಅಜಾತಶತೃವಾದ ಇಂತಹ ಒಬ್ಬ ರಾಜಕಾರಣಿ ಇದ್ದಾರೆಯೇ? ಎಂದು ಹೊಸಪೀಳಿಗೆ ಆಶ್ಚರ್ಯಪಡಬಹುದು. ಗದ್ದಲ, ಮುಷ್ಕರ, ಕೋಲಾಹಲಗಳೇ ತುಂಬಿರುವ ಇವತ್ತಿನ ರಾಜಕಾರಣದಿಂದ ದೂರವಿರುವ, ಗಂಭೀರವಾದ, ಮಾತಾಡುವ ಪ್ರತಿ ಶಬ್ದಕ್ಕೂ ಅರ್ಥವಿರುವ ಸಶಕ್ತ ಧ್ವನಿಯುಳ್ಳ ನಾಯಕ. ತಮ್ಮ ಭಾಷಣದಿಂದ ದೇಶದಾದ್ಯಂತ ಪ್ರಸಿದ್ಧರಾಗಿರುವ ರಾಜಕಾರಣಿ ಶ್ರೀ ವಾಜಪೇಯಿಯವರು ತಮ್ಮ ಜೀವನವನ್ನು ಹಾಗೇ ಬದುಕಿದ್ದಾರೆ.</p>
		<p>ಅಟಲ್ ಬಿಹಾರಿ ವಾಜಪೇಯಿಯವರ ಬಗ್ಗೆ ವಿಜಯ್ ತ್ರಿವೇದಿಯವರು ಬರೆದಿರುವ ಈ ಪುಸ್ತಕ ಅಚಲ ಬದುಕೊಂದರ ನಿದರ್ಶನವಾಗಿದೆ. ವಾಸ್ತವದಲ್ಲಿ ವಾಜಪೇಯಿಯವರ ಜೀವನವೇ ಒಂದು ತೆರೆದ ಪುಸ್ತಕವಾಗಿದೆ. ಅದರ ಪ್ರತಿಯೊಂದು ಪುಟವೂ ಬದುಕಿನ ಪಾಠವನ್ನು ಕಲಿಸುತ್ತದೆ. ಅದು ಫಕೀರನೊಬ್ಬನ ಸಾರ್ಥಕ ಜೀವನದ ಪ್ರತೀಕವಾಗಿದೆ. ಅದಕ್ಕೆ ಬಿಜೆಪಿ ಪಕ್ಷದ ರಚನೆಯ ಸಮಯದಲ್ಲಿ ಕಮಲವನ್ನು ಅದರ ಚಿಹ್ನೆಯಾಗಿ ಇಟ್ಟಿರಬೇಕು. ಶ್ರೀ ವಾಜಪೇಯಿಯವರ ಜೀವನವೂ ಸಹ ಕಮಲದಂತಿದೆ. ರಾಜಕಾರಣದ ಕೆಸರಲ್ಲಿ ಅರಳಿದ್ದು ಮಾತ್ರವಲ್ಲದೇ ಸುವಾಸನೆಯನ್ನೂ ಸೂಸಿ ಕೆಸರನ್ನೆಂದೂ ಮೆತ್ತಿಕೊಳ್ಳದೆ ನಿಂತಿದೆ.</p>
		<p>ಈ ಪುಸ್ತಕದಲ್ಲಿ ಬಳಸಿಕೊಂಡಿರುವ ವಾಜಪೇಯಿಯವರ ಮಿತ್ರರ, ಅವರ ಸಮಕಾಲೀನ ರಾಜಕಾರಣಿಗಳ ನೆನಪುಗಳು ವಾಜಪೇಯಿಯವರನ್ನು ಅರಿಯಲು ಸಹಾಯ ಮಾಡುವುದಷ್ಟೇ ಅಲ್ಲ ಸ್ವತಃ ಓದುಗನಿಗೂ ಕೂಡ ಉತ್ತಮ ಮನುಷ್ಯನಾಗಲು ದಾರಿ ತೋರುತ್ತವೆ. ಈ ದೇಶದ ಲಕ್ಷಾಂತರ ರಾಜಕೀಯ ಕಾರ್ಯಕರ್ತರು ಮತ್ತು ಸಾವಿರಾರು ರಾಜಕಾರಣಿಗಳು ಶ್ರೀ ವಾಜಪೇಯಿಯವರಿಂದ ರಾಜಕಾರಣದ ಮೆಟ್ಟಿಲೇರುವ ಪಾಠ ಕಲಿತಿದ್ದಾರೆ. ಅದು ಯಾವ ಸೌಭಾಗ್ಯವೋ ಏನೋ ಅವರಲ್ಲಿ ನಾನೂ ಕೂಡ ಒಬ್ಬನಾಗಿದ್ದೇನೆ.</p>
		<p>ಶ್ರೀ ವಾಜಪೇಯಿಯವರ ಐವತ್ತು ವರ್ಷಗಳ ಸುದೀರ್ಘ ರಾಜಕೀಯ ಹಾಗೂ ಸಂಸದೀಯ ಜೀವನವನ್ನು ಪುಸ್ತಕವೊಂದರಲ್ಲಿ ಸೆರೆಹಿಡಿಯುವುದು ಸಮುದ್ರವನ್ನು ಬೊಗಸೆಯಲ್ಲಿ ತುಂಬಿಕೊಳ್ಳುವಂತಹುದಾಗಿದೆ. ಅದು ನಿಜಕ್ಕೂ ಅಸಾಧ್ಯವಾದ ಕೆಲಸವೇ ಸರಿ. ಆದರೆ ಈ ಪ್ರಯತ್ನದಲ್ಲಿ ಸಹಜ ಸ್ವಾದ ಸವಿದ ಅನುಭವವಾಗುತ್ತದೆ. ಒಂದು ವಿಶೇಷವಾದ ಆನಂದ ಕೂಡ ಲಭಿಸುತ್ತದೆ.  ಈ ಪುಸ್ತಕದಲ್ಲಿ ವಾಜಪೇಯಿಯವರ ರಾಜಕೀಯ ಜೀವನದ ವಿಸ್ತಾರವಾದ ಚರ್ಚೆ ನಡೆದಿದೆ. ದೇಶೀಯ ನೀತಿ ಹಾಗೂ ವಿದೇಶೀ ನೀತಿಗಳೆರಡನ್ನೂ ಅವರು ಹೇಗೆ ಜೊತೆಜೊತೆಯಲ್ಲಿ ಕೊಂಡೊಯ್ದರು ಎಂಬ ಬಗ್ಗೆ ವಿಶದವಾದ ವರ್ಣನೆಯಿದೆ. ಸಾಮರಸ್ಯದ ಗುಣ ಮತ್ತು ಎಲ್ಲರನ್ನು ಜೊತೆಯಲ್ಲಿ ಕರೆದೊಯ್ಯುವ ಅವರ ನೀತಿಯು ಇಂದಿನ ರಾಜಕಾರಣದಲ್ಲಿ ಅತ್ಯಂತ ಅವಶ್ಯವಾಗಿದೆ. ಉತ್ತಮ ಮನುಷ್ಯ ಮಾತ್ರ ಉತ್ತಮ ರಾಜಕಾರಣಿಯಾಗಬಲ್ಲ ಎಂಬ ನನ್ನ ನಂಬಿಕೆಗೆ ಶ್ರೀ ವಾಜಪೇಯಿಯವರ ಜೀವನವು ಪುಷ್ಟಿ ನೀಡುತ್ತದೆ.</p>
		<p>ವಿಜಯ್ ತ್ರಿವೇದಿಯವರು ತುಂಬಾ ವರ್ಷಗಳಿಂದ ನಿರಂತರವಾಗಿ ರಾಜಕೀಯ ಪತ್ರಿಕಾ ರಂಗದಲ್ಲಿದ್ದಾರೆ. ಅವರು ಬಿಜೆಪಿಯನ್ನು ಮತ್ತು ವಾಜಪೇಯಿಯವರನ್ನು ತುಂಬಾ ಹತ್ತಿರದಿಂದ ತಿಳಿದಿದ್ದಾರೆ. ಈ ಪುಸ್ತಕ ಕೇವಲ ವಾಜಪೇಯಿಯವರ ಬಗ್ಗೆ ಅಷ್ಟೇ ಅಲ್ಲ ಸಮಕಾಲೀನ ರಾಜಕಾರಣವನ್ನು ಅರಿಯಲು ಸಹಾಯಕವಾಗಿದೆ. ಶ್ರೀ ವಾಜಪೇಯಿಯವರ ಲಾಹೋರ್ ಯಾತ್ರೆ, ಜನರಲ್ ಮುಷರ್ರಫ್‍ರೊಂದಿಗೆ ಆಗ್ರಾದ ಶೃಂಗ ಸಭೆ, ಕಾಶ್ಮೀರ ನೀತಿ, ತುರ್ತು ಪರಿಸ್ಥಿತಿ, ಜನತಾ ಪಾರ್ಟಿಯ ರಚನೆ ಮತ್ತು ವಾಜಪೇಯಿಯವರು ಬಿಜೆಪಿಯ ನಾಯಕತ್ವ ವಹಿಸಿದ್ದು, ರಾಮಮಂದಿರದ ಆಂದೋಲನ, ರಾಷ್ಟ್ರೀಯ ಸ್ವಯಂಸೇವಕ ಸಂಘದ ಸ್ವಯಂಸೇವಕ, ಕಾಂಧಾರದ ವಿಮಾನ ಅಪಹರಣ, ಪರಮಾಣು ಪರೀಕ್ಷೆಗಳ ಬಗ್ಗೆ ನಡೆಸಿರುವ ವಿಸ್ತಾರವಾದ ಚರ್ಚೆಯು ಕೇವಲ ಓದಲಷ್ಟೇ ಅಲ್ಲ ಬದಲಾಗಿ ಓದುಗನಿಗೆ ಅನೇಕ ಅಪರಿಚಿತ ಮಗ್ಗುಲುಗಳ ಪರಿಚಯವನ್ನು ಮಾಡಿಸುತ್ತದೆ. ಶ್ರೀ ವಾಜಪೇಯಿಯವರ ಕವಿ ಹೃದಯದ ಪ್ರಯೋಗವನ್ನು ಇಲ್ಲಿ ಸುಂದರವಾಗಿ ಮಾಡಲಾಗಿದೆ. ಈ ಪ್ರಯತ್ನಗಳಿಗಾಗಿ ನಾನು ಶುಭಾಶಯಗಳನ್ನು ಹೇಳುತ್ತೇನೆ.</p>
		<p class="text-right">ಶುಭಾಶಯಗಳು<br /> <strong>ಶ್ರೀ ರಾಜನಾಥಸಿಂಹ</strong><br /> ಗೃಹಮಂತ್ರಿಗಳು, ಭಾರತ ಸರ್ಕಾರ<br />  1 ಜುಲೈ 2016</p>
	</section>
</body>
</html>
