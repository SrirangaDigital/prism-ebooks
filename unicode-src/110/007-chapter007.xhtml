<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸೋಲೊಪ್ಪಲಾರೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-007">
		<h1 class="level1-title" epub:type="title"><span class="num">ಅಧ್ಯಾಯ 7</span> ಮೈತ್ರಿಕೂಟದ ಗಂಟುಗಳು</h1>
		<p class="text-center">ಬಾಕಿಯಿದೆ ಆಹುತಿ. ಯಜ್ಞ ಅರ್ಧ ಮುಗಿದಿದೆ<br /> ನಮ್ಮವೇ ವಿಘ್ನಗಳು ಮುತ್ತಿಕೊಂಡವು<br /> ಅಂತಿಮ ಜಯಕಾಗಿ ವಜ್ರ ತಯಾರಿಸಲು<br /> ನವ ದಧೀಚಿಯ ಮೂಳೆಗಳನು ಕರಗಿಸೋಣ<br /> ಬಾ..ಮತ್ತೆ ದೀಪ ಹಚ್ಚೋಣ</p>
		<p>2004ರ ಸಾರ್ವತ್ರಿಕ ಚುನಾವಣೆಗಳ ಫಲಿತಾಂಶ ಬಂದಾಗ ಸಾಕಷ್ಟು ರಾಜಕೀಯ ಪಂಡಿತರು ಎನ್‍ಡಿಎ ಅಧಿಕಾರಕ್ಕೆ ಇನ್ನು ಬರಲಾರದು ಎಂದು ಭಾವಿಸಿರಲಿಲ್ಲ. ಇದಕ್ಕೆ ಕಾರಣ ವಾಜಪೇಯಿಯವರ ಸಮರ್ಥ ನಾಯಕತ್ವ. ಎಲ್ಲಕ್ಕಿಂತ ಬಹಳ ಮುಖ್ಯವಾಗಿ ಎಲ್ಲರನ್ನೂ ಹೊಂದಿಸಿಕೊಂಡು ಜೊತೆ ಕರೆದೊಯ್ಯುವ ಕುಶಾಗ್ರಮತಿತ್ವ. ಸತತ ಆರು ವರ್ಷಗಳೂ ವಾಜಪೇಯಿಯವರು ಅತಿ ದೊಡ್ಡ ಸಮ್ಮಿಶ್ರ ಸರ್ಕಾರವನ್ನು ಸುಲಲಿತವಾಗಿ ನಡೆಸಿದ್ದರು. ಯಾವತ್ತೂ ಅವರು ಮಿತ್ರಪಕ್ಷಗಳ ಜೊತೆ ತಮ್ಮ ಪಕ್ಷದ ರಾಜಕೀಯ ಅಜೆಂಡಾವನ್ನು ಬಲವಂತವಾಗಿ ಹೇರುವ ಪ್ರಯತ್ನ ಮಾಡಲಿಲ್ಲ. ಆದರೆ ಈ ಪ್ರಯಾಣ ಅಷ್ಟು ಸುಲಭದ್ದಾಗಿರಲಿಲ್ಲ. ರಾಜಕಾರಣದ ಸಮುದ್ರದಲ್ಲಿ ವಾಜಪೇಯಿಯವರು ತಮ್ಮ ನಾವೆಯನ್ನು ಹೇಗೆ ನಡೆಸಿ ದಡಸೇರಿಸಿದರು! ಇದನ್ನು ತಿಳಿಯುವುದು ಅತಿ ರೋಚಕವಾಗಿದೆ. ಸಮ್ಮಿಶ್ರ ಸರ್ಕಾರವನ್ನು ನಡೆಸುವಾಗ ಅವರಿಗೆ ಕಪ್ಪೆಗಳನ್ನು ತಕ್ಕಡಿಗೆ ಹಾಕಿ ತೂಗಿದ ಅನುಭವವಾಗಿದ್ದಿರಬಹುದು.</p>
		<p>1998ರ ಮಾರ್ಚ್ 28ರಂದು ವಾಜಪೇಯಿಯವರು ವಿಶ್ವಾಸಮತ ಮಂಡಿಸಿದರು. ಆಗ 1996ರಂತೆ ಪರಿಸ್ಥಿತಿಗಳು ಇರಲಿಲ್ಲ. ವಾಜಪೇಯಿಯವರ ಬಳಿ ಬಹುಮತವಿತ್ತು. ಆದರೆ ಈ ಸರ್ಕಾರ ಒಂದು ರೀತಿಯ ದಿನಗೂಲಿ ಸರ್ಕಾರದಂತಿತ್ತು. ಪ್ರತಿದಿನ ಹೊಸ ಹೊಸ ಸಂಕಟಗಳು, ಯಾವುದಾದರೂ ಒಂದಲ್ಲ ಒಂದು ಪೊಲಿಟಿಕಲ್ ಡ್ರಾಮಾ ನಡೆದೇ ಇರುತ್ತಿತ್ತು. ಒಮ್ಮೆ ಮಮತಾಬ್ಯಾನರ್ಜಿ, ಒಮ್ಮೆ ಜಯಲಲಿತಾ, ಮತ್ತೊಮ್ಮೆ ಮಾಯಾವತಿ ಪ್ರತಿದಿನ ಒಬ್ಬರಲ್ಲ ಒಬ್ಬರು ಮುನಿಸಿಕೊಳ್ಳುವುದು, ಇವರು ಅವರನ್ನು ಸಮಾಧಾನಪಡಿಸುವುದು ನಡೆದೇ ಇರುತ್ತಿತ್ತು. ಜಸವಂತ್‍ಸಿಂಹ, ಜಾರ್ಜ್ ಫರ್ನಾಂಡಿಸ್ ಮತ್ತು ಪ್ರಮೋದ್ ಮಹಾಜನ್‍ರವರು ಇವೇ ಎಕ್ಸರ್‍ಸೈಜಿನಲ್ಲಿ ತೊಡಗಿರುತ್ತಿದ್ದರು. ಆಗ ರಾಷ್ಟ್ರಪತಿಗಳಾಗಿದ್ದ ಕೆ.ಆರ್. ನಾರಾಯಣನ್‍ರವರೂ ಕೂಡ ಎನ್‍ಡಿಎ ಎಂದರೆ ಸಾಕು ಮುಖ ಗಂಟಿಟ್ಟುಕೊಂಡೇ ಇರುತ್ತಿದ್ದರು.</p>
		<p>ಹಿಂದೂಸ್ತಾನದ ರಾಜಕಾರಣದಲ್ಲಿ 1998ರ ವರ್ಷವನ್ನು ಮುಖ್ಯವಾದ ವರ್ಷವೆಂದು ಪರಿಗಣಿಸಲಾಗುವುದು. ಒಂದೆಡೆ ವಾಜಪೇಯಿಯವರು ದೇಶದ ಚುಕ್ಕಾಣಿ ಹಿಡಿದಿದ್ದರು. ಮತ್ತೊಂದೆಡೆ ಸೋನಿಯಾ ಗಾಂಧಿಯವರು ಕಾಂಗ್ರೆಸ್ಸಿನ ಚುಕ್ಕಾಣಿ ಹಿಡಿದಿದ್ದರು. ಮಾಜಿ ಪ್ರಧಾನಿ ರಾಜೀವ್‍ಗಾಂಧಿಯವರ ಹತ್ಯೆಯ ನಂತರ 1991ರಿಂದ ಹಿಡಿದು ಇಲ್ಲಿನ ತನಕ ಅವರು ತನ್ನನ್ನು ತಾನು ಮನೆಯ ಮಟ್ಟಿಗೆ ಸೀಮಿತಗೊಳಿಸಿಕೊಂಡಿದ್ದರು. ಸಕ್ರಿಯ ರಾಜಕಾರಣಕ್ಕೆ ಬರಲು ಹಿಂದು ಮುಂದು ನೋಡುತ್ತಿದ್ದರು. ಒಂದು ವೇಳೆ ಅವರು ಅಂದೇ ರಾಜಕಾರಣಕ್ಕೆ ಬಂದಿರುತ್ತಿದ್ದಿದ್ದರೆ ಬಹುಶಃ 1991ರಲ್ಲೇ ಪ್ರಧಾನಮಂತ್ರಿಯಾಗಿ ಬಿಡುತ್ತಿದ್ದರು. ಆದರೆ ಅವರು ರಾಜಕಾರಣವನ್ನು ಒಲ್ಲೆ ಎಂದಿದ್ದಕ್ಕೆ ನರಸಿಂಹರಾವ್‍ರವರು ಪ್ರಧಾನಿಯಾದರು. ಆಗ ಯಾರೂ ಕೂಡ ಸೋನಿಯಾರ ವಿದೇಶೀ ಮೂಲವನ್ನು ಕೆದಕಲು ಹೋಗುತ್ತಿರಲಿಲ್ಲ. ಕಾಂಗ್ರೆಸ್ಸನ್ನು ಮತ್ತೆ ಕಟ್ಟುವ ಜವಾಬ್ದಾರಿ ಸೋನಿಯಾರವರ ಎದುರಿಗಿತ್ತು. ಇದಕ್ಕಿದ್ದ ಒಂದೇ ದಾರಿಯೆಂದರೆ ವಾಜಪೇಯಿ ಸರ್ಕಾರವನ್ನು ಬೀಳಿಸುವುದು. ಇದಕ್ಕೆ ಕುಮ್ಮಕ್ಕು ಕೊಟ್ಟವರೆಂದರೆ ಜಯಲಲಿತಾ ಮತ್ತು ಅವರ ಮಿತ್ರರಾದ ಸುಬ್ರಹ್ಮಣ್ಯಂಸ್ವಾಮಿಯವರು. ಏನೇ ಆಗಲಿ ಎನ್‍ಡಿಎ ಸರ್ಕಾರವನ್ನು ಬೀಳಿಸಬೇಕು ಹಾಗೂ ಕಾಂಗ್ರೆಸ್ಸಿನ ಸಹಾಯವಿಲ್ಲದೇ ಸಾಧ್ಯವಾಗದ ಮತ್ತೊಂದು ಪರ್ಯಾಯ ಸರ್ಕಾರದ ರಚನೆಯಾಗಬೇಕು ಎಂಬುದು ಸ್ವಾಮಿಯವರ ಮನೋಇಂಗಿತವಾಗಿತ್ತು. ಸೋನಿಯಾ ಮತ್ತು ಜಯಲಲಿತಾರವರ ನಡುವಿನ ಸ್ನೇಹ ಅಷ್ಟು ಚೆನ್ನಾಗಿರಲಿಲ್ಲ. ಇದನ್ನು ರಿಪೇರಿ ಮಾಡಲು ಸ್ವಾಮಿಯವರು ಒಂದು ಚಹಾ ಪಾರ್ಟಿ ಏರ್ಪಡಿಸಿದರು. ಅಂದು ಸೋನಿಯಾ, ಜಯಲಲಿತಾ ಅಲ್ಲದೆ ಮಾಯಾವತಿಯನ್ನೂ ಕರೆದರು. ಈ ಚಹಾ ಬಟ್ಟಲು ರಾಜಕೀಯದಲ್ಲಿ ಒಂದು ಬಿರುಗಾಳಿಯನ್ನೇ ಎಬ್ಬಿಸಿತು.</p>
		<p>ಎಐಡಿಎಂಕೆಯ ಪ್ರಧಾನ ಕಾರ್ಯದರ್ಶಿಯಾದ ಜೆ. ಜಯಲಲಿತಾರವರು 1999ರ ಮಾರ್ಚ್ 26ರಿಂದ ಮಾರ್ಚ್ 30ರವರೆಗೆ ದೆಹಲಿಯಲ್ಲೇ ಇದ್ದು ಪರಿಸ್ಥಿತಿಯ ಅಧ್ಯಯನ ಮಾಡುತ್ತಿದ್ದರು. ಆಗ ಅವರು ನೌಕಾಪಡೆಯ ಪ್ರಮುಖರಾದ ವಿಷ್ಣು ಭಾಗವತರ ಪದಚ್ಯುತಿಯನ್ನೆ ಮುಖ್ಯ ಹಗರಣ ಮಾಡಿದರು. ಅವರು ಬಿಜೆಪಿಯನ್ನು ಉತ್ತೇಜಿಸುತ್ತಿದ್ದರು. 1998ರ ಡಿಸೆಂಬರ್ 30ರಂದು ವಾಜಪೇಯಿ ಸರ್ಕಾರವು ನೌಕಾಪಡೆಯ ಮುಖ್ಯಸ್ಥರಾದ ಅಡ್ಮಿರಲ್ ವಿಷ್ಣು ಭಾಗವತರನ್ನು ದೇಶದ ಸುರಕ್ಷತೆಯ ಕಾರಣನೀಡುತ್ತಾ ಪದಚ್ಯುತಿಗೊಳಿಸಿತು. ನಾಗರಿಕ ಹಕ್ಕಿನ ಆದೇಶಗಳ ಅವಹೇಳನ ಮಾಡಿದ್ದರೆಂಬ ಆರೋಪ ವಿಷ್ಣು ಭಾಗವತರ ಮೇಲಿದ್ದುದರಿಂದ ಅವರನ್ನು ಉಚ್ಛಾಟಿಸಲಾಯಿತು. ತಮ್ಮ ಡೆಪ್ಯುಟಿಯ ನಿಯುಕ್ತಿ ಕುರಿತಂತೆ ಭಾಗವತರಿಗೂ ಅವತ್ತಿನ ರಕ್ಷಣಾಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರವರಿಗೂ ಜಗಳವಾಗಿತ್ತು. ಸೈನ್ಯದ ಇತಿಹಾಸದಲ್ಲೇ ಸೇನೆಯ ಮುಖ್ಯಸ್ಥರೊಬ್ಬರನ್ನು ಉಚ್ಛಾಟಿಸಿದ್ದು ಇದೇ ಮೊದಲಾಗಿತ್ತು. ಅಡ್ಮಿರಲ್ ಭಾಗವತರ ವಕೀಲೆ ಪತ್ನಿಯಾದ ನೀಲೋಫರ್‍ರವರು ಸಾಂಪ್ರದಾಯಿಕ ಹಿನ್ನೆಲೆ ಇಟ್ಟುಕೊಂಡು ಸರ್ಕಾರವು ಈ ರೀತಿ ಮಾಡಿದೆ ಎಂದು ಆರೋಪಿಸಿದ್ದರು. ರಕ್ಷಣಾ ಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರವರು ಕೂಡಲೇ ಮಂತ್ರಿಸ್ಥಾನವನ್ನು ತ್ಯಜಿಸಬೇಕು ಅಥವಾ ಅವರನ್ನು ಸಚಿವಾಲಯದಿಂದ ಹೊರಗಿಡಬೇಕು ಮತ್ತು ಪ್ರಧಾನಮಂತ್ರಿಗಳು ಈ ಹಗರಣದ ಬಗ್ಗೆ ತನಿಖೆ ನಡೆಸಲು ಸಂಯುಕ್ತ ಸಂಸದೀಯ ಸಮಿತಿಗೆ ಆದೇಶಿಸಬೇಕು ಎಂದು ಜಯಲಲಿತಾರವರು ಪಟ್ಟು ಹಿಡಿದರು. ಆದರೆ ಆಕೆಯ ನಿಜವಾದ ಬೇಡಿಕೆಗಳೇ ಬೇರೆ ಇದ್ದವು. ಅವನ್ನು ಎಂದೂ ಬಹಿರಂಗ ಪಡಿಸಲಿಲ್ಲ.</p>
		<p>ಹಿರಿಯ ಪತ್ರಕರ್ತರಾದ ಕಲ್ಯಾಣಿ ಶಂಕರರು ಪ್ರಧಾನಮಂತ್ರಿಗಳ ಕಾರ್ಯಾಲಯದಲ್ಲಿ ಒಂದು ಫೈಲನ್ನು ನೋಡಿದರು. ಉನ್ನತ ಅಧಿಕಾರಿಯೊಬ್ಬರು ಅವರಿಗೆ ಈ ಫೈಲನ್ನು ತೋರಿಸಿದ್ದರು. ಆ ಫೈಲಿನಲ್ಲಿ ತಮಿಳುನಾಡಿನ ಮುಖ್ಯಮಂತ್ರಿಯಾದ ಜಯಲಲಿತಾರವರು ಬರೆದ ಪತ್ರವೊಂದು ಇತ್ತು. ಅದರಲ್ಲಿ ಅವರ ನಾಲ್ಕು ಬೇಡಿಕೆಗಳ ಉಲ್ಲೇಖವಿತ್ತು. ಏನಾದರೂ ಬೇಡಿಕೆಗಳನ್ನು ಈಡೇರಿಸದಿದ್ದರೆ ಕೊಟ್ಟಿರುವ ಬೆಂಬಲ ವಾಪಸ್ಸು ಪಡೆಯಲಾಗುವುದೆಂದು ಆ ಪತ್ರದಿಂದ ಸ್ಪಷ್ಟವಾಗಿ ಅರ್ಥವಾಗುತ್ತಿತ್ತು. ಈ ವಿಚಾರ ಪತ್ರಿಕೆಗಳಲ್ಲಿ ಪ್ರಕಟವಾಯಿತು. ಅದೇ ಸಂಜೆ ರಾಷ್ಟ್ರಪತಿ ಭವನದಲ್ಲಿ ಯಾವುದೋ ಒಂದು ಕಾರ್ಯಕ್ರಮದಲ್ಲಿ ವಾಜಪೇಯಿಯವರು ಹಾಗೂ ಕಲ್ಯಾಣಿ ಶಂಕರರ ಮುಖಾಮುಖಿ ಭೇಟಿಯಾಯಿತು. ತಮ್ಮ ಸ್ಟೋರಿ ಸರಿಯಿಲ್ಲ ಎಂದು ವಾಜಪೇಯಿಯವರು ನಗುತ್ತ ನುಡಿದರು.</p>
		<p>ವಾಜಪೇಯಿ ಸರ್ಕಾರದಲ್ಲಿ ಎಲ್ಲಾ ಆಗುಹೋಗುಗಳನ್ನು ನಿಭಾಯಿಸುತ್ತಿದ್ದವರು ಎಂದರೆ ಪ್ರಮೋದ್ ಮಹಾಜನ್. ಜಯಲಲಿತಾರೊಡನೆ ಮಾತಾಡುವ ಜವಾಬ್ದಾರಿ ಜಸವಂತ್‍ಸಿಂಹ ಮತ್ತು ಪ್ರಮೋದ್ ಮಹಾಜನ್‍ರದಾಗಿತ್ತು. ಜಯಲಲಿತಾ ತುಂಬಾ ಕಪಟಿಯಂತೆ ಕಾಣುತ್ತಿದ್ದಾರೆ, ಬೆಂಬಲ ಹಿಂತೆಗೆದುಕೊಳ್ಳುವ ನಿರ್ಧಾರ ಆಕೆ ಖಂಡಿತ ಮಾಡುವುದಿಲ್ಲ ಎಂದು ಅವರಿಬ್ಬರಿಗೂ ಅನ್ನಿಸತೊಡಗಿತು.</p>
		<p>ಗೋವಾದಲ್ಲಿನ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆಗೆ ಮುಂಚೆ ಏಪ್ರಿಲ್ 5ರಂದು ನಡೆದ ಕ್ಯಾಬಿನೆಟ್ ಸಭೆಯಲ್ಲಿ ಜಯಲಲಿತಾರ ಎಲ್ಲಾ ಬೇಡಿಕೆಗಳನ್ನು ತಿರಸ್ಕರಿಸಲಾಯಿತು. ಅಂದು ಎಐಡಿಎಂಕೆಯ ಇಬ್ಬರು ಕೇಂದ್ರೀಯ ಮಂತ್ರಿಗಳಾದ ಎಂ. ತಂಬಿದೊರೈ ಮತ್ತು ಎಂ.ಆರ್. ಜನಾರ್ಧನಂರವರು ಚೆನ್ನೈನಲ್ಲಿದ್ದರು. ಕ್ಯಾಬಿನೆಟ್ಟಿನ ನಿರ್ಧಾರದಿಂದ, ವಾಜಪೇಯಿಯವರು ಜಯಲಲಿತಾರಿಗೆ ಜವಾಬು ಕೊಡಲಿ ಎಂದು ಬಯಸುತ್ತಿದ್ದ ಬಿಜೆಪಿಯ ಉಗ್ರ ಪಕ್ಷನಿಷ್ಠ ಸದಸ್ಯರಿಗೆ ಬಲ ಬಂತು. ಎರಡು ದಿನಗಳ ಹಿಂದೆ 'ಜಯಲಲಿತಾರವರು ಕೇಂದ್ರಸರ್ಕಾರದೊಡನೆ ಸ್ಪಂದಿಸಲಿಲ್ಲವೆಂದರೆ ಬೇಕಾದರೆ ಕೊಟ್ಟಿರುವ ಬೆಂಬಲ ವಾಪಸ್ಸು ಪಡೆದುಕೊಂಡುಬಿಡಲಿ' ಎಂಬ ಸಂಸದೀಯ ಕಾರ್ಯಮಂತ್ರಿಯಾದ ಕುಮಾರಮಂಗಳಂರವರ ಅಭಿಪ್ರಾಯಕ್ಕೆ ವಾಜಪೇಯಿಯವರು ಏನೂ ಪ್ರತಿಕ್ರಿಯಿಸಿರಲಿಲ್ಲ. ವಾಜಪೇಯಿಯವರು ಇದನ್ನು ಖಂಡಿಸಬೇಕೆಂದು ಎಐಡಿಎಂಕೆ ಬಯಸುತ್ತಿತ್ತು. ಇದು ಅವರ ಸ್ವಂತ ಅಭಿಪ್ರಾಯವಾಗಿದೆ ಎಂದು ಹೇಳಿ ವಾಜಪೇಯಿಯವರು ನುಣುಚಿಕೊಂಡರು. ಕುಮಾರಮಂಗಳಂರವರು ತಪ್ಪೇನೂ ಹೇಳಿಲ್ಲ ಎಂದು ಆಡ್ವಾಣಿಯವರು, ಪ್ರಮೋದ್‍ಮಹಾಜನ್ ಮತ್ತು ಬಿಜೆಪಿಯ ಅಧ್ಯಕ್ಷರಾದ ಕುಶಭಾವು ಠಾಕ್ರೆ ಹೇಳಿದರು. ಕುಮಾರಮಂಗಳಂ ತಮಿಳುನಾಡಿನವರಾಗಿದ್ದರು. ರಾಜ್ಯದ ರಾಜಕಾರಣದಲ್ಲಿ ತಮ್ಮ ಜಗಳದ ಸ್ಕೋರ್ ಮಾಡುತ್ತಿದ್ದರು. ಬಿಜೆಪಿಯ ಜೊತೆಯಲ್ಲಿರುವುದು ಬಿಟ್ಟು ಜಯಲಲಿತಾರಿಗೆ ಬೇರೆ ದಾರಿಯಿಲ್ಲ ಎಂದು ಪಾರ್ಟಿ ಬಗೆದಿತ್ತು.</p>
		<p>ಕ್ಯಾಬಿನೆಟ್‍ನ ತೀರ್ಮಾನದಿಂದ ಕೋಪಗೊಂಡ ಜಯಲಲಿತಾರು ಚೆನ್ನೈನಲ್ಲಿ ಕೂಡಲೇ ಒಂದು ತುರ್ತಾದ ಸಭೆ ಕರೆದರು. ಇಬ್ಬರೂ ಮಂತ್ರಿಗಳು ರಾಜೀನಾಮೆ ನೀಡಬೇಕೆಂದು ಅಲ್ಲಿ ತೀರ್ಮಾನಿಸಲಾಯಿತು. 'ಕ್ಯಾಬಿನೆಟ್ಟಿನ ಸಭೆಯನ್ನು ತುರ್ತಾಗಿ ಕರೆಯುವ ತೊಂದರೆಯಿತ್ತು ಪಾರ್ಟಿಗೆ. ತನ್ನ ಇಬ್ಬರು ಮಂತ್ರಿಗಳು ದೆಹಲಿಯಲ್ಲಿರಲೇ ಇಲ್ಲ. ಈ ವಿಷಯ ಸರ್ಕಾರಕ್ಕೂ ಗೊತ್ತಿತ್ತು. ತಮ್ಮ ಬೇಡಿಕೆಗಳನ್ನು ತಿರಸ್ಕರಿಸುವುದೇ ಆ ಸಭೆಯ ಅಜೆಂಡಾ ಆಗಿತ್ತು' ಎಂದು ಜಯಲಲಿತಾರು ಹೇಳಿದರು. ಪಾರ್ಟಿಯ ಈ ಸಭೆಯಲ್ಲಿ ವಾಯಿಕೋ, ಕೆ. ರಾಮಮೂರ್ತಿ ಮತ್ತು ಎಸ್. ರಾಮದಾಸ್ ಸಹ ಇದ್ದರು. ಬಿಜೆಪಿಯ ವಿರುದ್ಧ ಈ ಸಭೆಯಲ್ಲಿ ವಿಷಕಾರಲಾಯಿತು. ಜಯಲಲಲಿತಾರು ಪ್ರಧಾನಿ ಆಗುವ ಸಂಭಾವ್ಯತೆಗಳ ಬಗ್ಗೆಯೂ ಕೂಡ ಚರ್ಚಿಸಲಾಯಿತು.</p>
		<p>ಮಾರನೇ ದಿನ ಏಪ್ರಿಲ್ 6ರಂದು ಸ್ವಾಮಿಯವರು ಚೆನ್ನೈನಲ್ಲಿ ಜಯಲಲಿತಾರನ್ನು ಭೇಟಿಮಾಡಿದರು. ಕಾಂಗ್ರೆಸ್ ಈಗಲೇ ಸರ್ಕಾರವನ್ನು ಬೀಳಿಸುವ ಮೂಡ್‍ನಲ್ಲಿ ಇಲ್ಲವೆಂದು ಹೇಳಿದರು. ಅದು ಸರ್ಕಾರದ ವಿರುದ್ಧ ಅವಿಶ್ವಾಸ ನಿರ್ಣಯದ ಪ್ರಸ್ತಾಪ ಮಾಡುವುದಿಲ್ಲ. ಜಯಲಲಿತಾರವರು ಬೆಂಬಲ ವಾಪಸ್ಸು ಪಡೆವವರೆಗೂ, ಕಾಂಗ್ರೆಸ್ ಅಧ್ಯಕ್ಷರಾದ ಸೋನಿಯಾ ಗಾಂಧಿಯವರು ಯಾವುದೇ ತೀರ್ಮಾನ ಕೈಗೊಳ್ಳುವುದಿಲ್ಲ ಎಂದರು. ಸಂಸತ್ತಿನ ಅಧಿವೇಶನ ಮತ್ತೆ ಏಪ್ರಿಲ್ 15ರಿಂದ ಶುರುವಾಗಬೇಕಿತ್ತು.</p>
		<p>ಬಜೆಟ್ ಅಧಿವೇಶನದ ಮೊದಲ ಭಾಗ ಸುಲಭವಾಗಿ ಜರುಗಿಹೋಯಿತು. ಜಯಲಲಿತಾರು ಬೆಂಬಲ ವಾಪಸ್ಸು ತೆಗೆದುಕೊಂಡ ನಂತರ ಬಜೆಟ್ ಅಧಿವೇಶನದ ನಡುವೆಯೇ ವಿಶ್ವಾಸಮತವನ್ನು ಸಾಬೀತು ಪಡಿಸಬೇಕೆಂದು ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರು ವಾಜಪೇಯಿಯವರಿಗೆ ಹೇಳಿದರು. ಸಾಮಾನ್ಯವಾಗಿ ಈ ರೀತಿ ಹೇಳಲೇಬಾರದು. ಏಕೆಂದರೆ ಬಜೆಟ್ ಮಂಡನೆಯೇ ಬಹುಮತಕ್ಕೆ ಸಾಕ್ಷಿಯಾಗಿರುತ್ತದೆ. ನಂತರ ನಾರಾಯಣನ್‍ರು ಹಣಕಾಸು ಮಂತ್ರಿ ಯಶವಂತ್‍ಸಿಂಹರನ್ನು ಈಗ ಬಜೆಟ್ ಅಧಿವೇಶನದ ಗತಿ ಏನು? ಬಜೆಟ್ ಪಾಸಾಗುವುದು ಹೇಗೆ? ಎಂದು ಕೇಳಿದರು. ಸರ್ಕಾರದ ಕಡೆಯಿಂದ ನಾವು ಯಾವ ಬದಲಾವಣೆಯನ್ನು ಮಾಡುವುದಿಲ್ಲ. ವಿರೋಧ ಪಕ್ಷಕ್ಕೂ ಕೂಡ ತಿದ್ದುಪಡಿ ತರಲಾಗದೇ ಇರಬಹುದು. ಬಜೆಟ್ಟು ಬಿಟ್ಟು ಚರ್ಚೆ ಮಾಡಬೇಕಾಗುವುದು ಎಂದು ಹಣಕಾಸು ಮಂತ್ರಿಗಳು ಹೇಳಿದರು. ಹಾಗೆಯೇ ಆಯಿತು ಕೂಡ. ಪ್ರಜಾಪ್ರಭುತ್ವದ ದೃಷ್ಟಿಯಿಂದ ಇದು ಒಳ್ಳೆಯ ಬೆಳವಣಿಗೆಯಾಗಿರಲಿಲ್ಲ.</p>
		<p>ಸ್ವಾಮಿಯವರು ಸಂಪೂರ್ಣ ಲೆಕ್ಕಾಚಾರ ಮಾಡಿಕೊಂಡಿದ್ದರು. ಶಕ್ತಿ ಪರೀಕ್ಷೆಯಾದ ಮೇಲೆ ಸರ್ಕಾರ ಬೀಳುವುದು ನಿಶ್ಚಿತವಾಗಿದೆ ಎಂದು ಅವರು ಹೇಳಿದರು. ಎಐಎಡಿಎಂಕೆ, ರಾಷ್ಟ್ರೀಯ ಲೋಕತಾಂತ್ರಿಕ ಮೋರ್ಚಾ, ಲೆಫ್ಟ್ ಪಾರ್ಟಿಗಳು, ಕಾಂಗ್ರೆಸ್ ಮತ್ತು ಕೆಲವು ಸಣ್ಣ ಪಾರ್ಟಿಗಳು ಸೇರಿಕೊಂಡು 271 ಓಟುಗಳಾಗುತ್ತವೆ. ಆದರೆ ಅದೇ ಎನ್‍ಡಿಎ ಬಳಿ 254 ಓಟುಗಳಿವೆ. ಆಗ ಡಿಎಂಕೆ, ತೃಣಮೂಲ ಕಾಂಗ್ರೆಸ್ ಮತ್ತು ಬಿಎಸ್‍ಪಿಗಳು ಏನೂ ನಿರ್ಧರಿಸಿರಲಿಲ್ಲ. ಅವುಗಳ ಬಳಿ ಒಟ್ಟು ಸೇರಿ 16 ಸೀಟುಗಳು ಇದ್ದವು. ಅಂದರೆ ಇವರು ಸೇರಿದರೂ ಸಹ ಒಂದು ಓಟಿನಿಂದ ಸರ್ಕಾರ ಬೀಳುತ್ತಿತ್ತು. ಸಂಸತ್ತಿನ ಅಧಿವೇಶನ ಶುರುವಾಗುವುದಕ್ಕಿಂತ ಮುಂಚೆ ಬೆಂಬಲ ವಾಪಸ್ಸು ತೆಗೆದುಕೊಂಡರೆ ಮತ್ತೆ ವಾಜಪೇಯಿಯವರಿಗೆ ಬಹುಮತ ತೋರಿಸಬೇಕಾಗಿ ಬರುತ್ತದೆ ಎಂಬುದು ಸ್ವಾಮಿಯವರ ಅಭಿಪ್ರಾಯವಾಗಿತ್ತು. ಸರ್ಕಾರ ರಚಿಸುವುದೋ ಅಥವಾ ಹೊರಗಿನಿಂದ ಬೆಂಬಲ ನೀಡುವುದೋ ಎಂಬ ಸಂದಿಗ್ಧತೆಯಲ್ಲಿ ಕಾಂಗ್ರೆಸ್ಸು ಸಿಲುಕಿತ್ತು. ಸ್ವಾಮಿಯವರು ಸಿದ್ಧರಾಗಿ ಕೂತಿದ್ದರು. ವಾಜಪೇಯಿಯವರು ಅವರ ಅಧಿಕಾರಾವಧಿಯಲ್ಲಿ ತನ್ನನ್ನು ವಿತ್ತಮಂತ್ರಿ ಮಾಡದೇ ಇದ್ದದ್ದರ ಸೇಡುತೀರಿಸಿಕೊಳ್ಳಲು ಕಾಯುತ್ತಿದ್ದರು. ಸ್ವಾಮಿಯವರು ಹೇಳಿದ ಮೇಲೆ ಜಯಲಲಿತಾರು ತಮ್ಮ ಆಕ್ರಮಣ ತೀವ್ರಗೊಳಿಸಿದರು ಮತ್ತು ಜಾರ್ಜ್ ಫರ್ನಾಂಡಿಸ್, ಆಡ್ವಾಣಿಯವರ ಕಡೆ ಗುರಿಯಿಟ್ಟರು. 'ಹಿಂದಿನ ವರ್ಷ ಅಂದರೆ 1998ರ ಅಕ್ಟೋಬರ್ 9ರಂದು ಅವರು ಜಾರ್ಜ್ ಫರ್ನಾಂಡಿಸ್ ಮತ್ತು ಆಡ್ವಾಣಿಯವರಿಗೆ ಓಸಾಮಾ ಬಿನ್ ಲಾಡೆನ್ ಜೊತೆ ಸಂಬಂಧವಿರಿಸಿಕೊಂಡಿರುವ ಸಂಘಟನೆಯು ತಮಿಳುನಾಡಿನೊಳಗೆ ನುಸುಳಲು ಹವಣಿಸುತ್ತಿದೆ ಹಾಗೂ ಸುಮಾರು ಇನ್ನೂರು ನುಸುಳುಕೋರರು ದಕ್ಷಿಣದ ರಾಜ್ಯಗಳಲ್ಲಿ ನುಗ್ಗಿದ್ದಾರೆ ಎಂದು ಹೇಳಿದ್ದೆ. ಆದರೆ ಇದರ ಸುಳಿವಿನ ತನಿಖೆ ನಡೆಸಲು ಸರ್ಕಾರವು ಯಾವುದೇ ಕ್ರಮ ಕೈಗೊಂಡಿಲ್ಲ ಎಂದು ಜಯಲಲಿತಾರವರು ವಾದಮಾಡಿದರು. ಎಲ್‍ಟಿಟಿಇ ಜೊತೆ ಗುರ್ತಿಸಿಕೊಂಡಿರುವವರು ಕ್ಯಾಬಿನೆಟ್ ಮಂತ್ರಿಗಳೊಡನೆ ಸಂಪರ್ಕವಿರಿಸಿಕೊಂಡಿದ್ದಾರೆ' ಎಂದೂ ಅವರು ಹೇಳಿದರು.</p>
		<p>ವಾಜಪೇಯಿಯವರು ಒಂದೆರಡು ದಿನ ಕಾದು ನೋಡೋಣ ಎಂದುಕೊಂಡರು. ಆದರೆ ಡಿಎಂಕೆ ಸರ್ಕಾರವನ್ನು ವಜಾಗೊಳಿಸಬೇಕು ಎಂಬ ಷರತ್ತಿನ ಮೇಲೆ ಜಯಲಲಿತಾರು ಕಾಂಗ್ರೆಸ್ಸಿನ ಜೊತೆ ಕೈ ಜೋಡಿಸಲು ಸಿದ್ಧರಾಗಿದ್ದಾರೆ ಎಂದು ಬಿಜೆಪಿಯು ಆರೋಪಿಸಿತು. ಎರಡು ದಿನಗಳ ನಂತರ ವಾಜಪೇಯಿಯವರು ಇಬ್ಬರು ಮಂತ್ರಿಗಳ ರಾಜೀನಾಮೆಯನ್ನು ಮಂಜೂರಾತಿಗಾಗಿ ರಾಷ್ಟ್ರಪತಿಯವರ ಬಳಿ ಕಳುಹಿಸಿದರು. ಏಪ್ರಿಲ್ ಎಂಟರಂದು ಸ್ವಾಮಿಯವರು ಕೊಲ್ಕೊತಾದಲ್ಲಿ ಸಿಪಿಎಂನ ನಾಯಕರಾದ ಜ್ಯೋತಿ ಬಸುರವರನ್ನು ಭೇಟಿಮಾಡಿದರು ಮತ್ತು ಅವರ ಮನದಿಂಗಿತವನ್ನು ಅರಿಯುವ ಪ್ರಯತ್ನ ಮಾಡಿದರು. ಮಾರನೇ ದಿನ ಅಂದರೆ ಏಪ್ರಿಲ್ 9ರಂದು ಎಐಎಡಿಎಂಕೆ ಯು ಎನ್‍ಡಿಎ ಯ ಕೋಆರ್ಡಿನೇಶನ್ ಕಮಿಟಿಯಿಂದ ಹೊರಗೆ ಬಂದಿತು.</p>
		<p>ಈಗ ಮಾತು 'ನೀನು ನೀನೇ ನಾನು ನಾನೇ' ಎಂಬಲ್ಲಿಗೆ ಬಂತು. 'ಬಿಜೆಪಿಯು ದೇಶವನ್ನು ಮಧ್ಯಯುಗೀನ ಕಾಲಕ್ಕೆ ಕೊಂಡೊಯ್ಯುತ್ತಲಿದೆ. ರಾಮಮಂದಿರದ ನಿರ್ಮಾಣ, 370ನೇ ವಿಧಿಯನ್ನು ಕೈ ಬಿಡುವುದು ಮತ್ತು ಸಮಾನ ನಾಗರೀಕ ಸಂಹಿತೆಯನ್ನು ಹೇರದೇ ಇರುವುದು, ನನ್ನ ಈ ಷರತ್ತು ಬಿಜೆಪಿಯ ಕೆಲವು ನಾಯಕರುಗಳಿಗೆ ಇಷ್ಟವಾಗಿರಲಿಲ್ಲ. ಡಿಎಂಕೆಯನ್ನು ವಜಾಗೊಳಿಸುವುದಕ್ಕಿಂತ ನಮಗೆ ಈ ದೇಶದ ರಕ್ಷಣೆ ಮುಖ್ಯವಾಗಿದೆ' ಎಂದು ಜಯಲಲಿತಾ ಹೇಳಿದರು.</p>
		<p>ಬಿಜೆಪಿಯ ಹಿರಿಯ ನಾಯಕರಾದ ಮುರಳಿ ಮನೋಹರ ಜೋಷಿಯವರು ಜಯಲಲಿತಾರಿಗೆ ಫೋನು ಮಾಡಿದರು. ಆದರೆ ಕೈ ತಪ್ಪಿನಿಂದ ಫೋನು ಮಾಡಲಾಯಿತು ಎಂದು ಬಿಜೆಪಿ ಹೇಳಿಕೊಂಡಿತು. ಜಯಲಲಿತಾರನ್ನು ಸಮಾಧಾನ ಪಡಿಸಲು ಈಗ ಅದು ಯಾರನ್ನೂ ಚೆನ್ನೈಗೆ ಕಳುಹಿಸಲಿಲ್ಲ. ಜೊತೆಗೆ ಡಿಎಂಕೆ ಜೊತೆ ಮಾತಾಡಿ ಎಐಡಿಎಂಕೆಯ ಎಲ್ಲಾ ದಾರಿಗಳನ್ನು ಮುಚ್ಚಿತು. ಏಪ್ರಿಲ್ 12ರಂದು ಎಐಡಿಎಂಕೆಯು ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಹಿಂದೆಗೆದುಕೊಂಡಿತು.</p>
		<p>ಜಯಲಲಿತಾರವರು ಆ ಸಮಯದಲ್ಲಿ ತಮಿಳುನಾಡಿನ ಮುಖ್ಯಮಂತ್ರಿಯಾಗಿದ್ದರು. ವಾಜಪೇಯಿಯವರ ಮೇಲೆ ತುಂಬಾ ಕೋಪಗೊಂಡಿದ್ದರು. ಪ್ರಧಾನಮಂತ್ರಿಯಾಗಿ ವಾಜಪೇಯಿ ಅವರ ತಮಿಳುನಾಡಿನ ಪ್ರವಾಸವಿತ್ತು. ಪ್ರೋಟೋಕಾಲ್ ಪದ್ಧತಿಯಂತೆ ಮುಖ್ಯಮಂತ್ರಿ ಜಯಲಲಿತಾರು ಸ್ವಾಗತಿಸಬೇಕಿತ್ತು. ವಾಜಪೇಯಿಯವರು ದೆಹಲಿಯಿಂದ ಚೆನ್ನೈಗೆ ಪ್ರಯಾಣಿಸುವಾಗ ವಿಮಾನದಲ್ಲೇ ಅವರಿಗೆ, ಸೋನಿಯಾರ ವಿದೇಶೀ ಮೂಲದ ವಿಷಯಕ್ಕೆ ಸಂಬಂಧಿಸಿದಂತೆ ಶರದ್ ಪವಾರರು ಬರೆದ ಪತ್ರ ಸಿಕ್ಕಿತು. ಚೆನ್ನೈ ವಿಮಾನ ನಿಲ್ದಾಣದಲ್ಲಿ ವಾಜಪೇಯಿಯವರು ಇಳಿದಾಗ ತಮಿಳುನಾಡಿನ ಇತರೆ ಪಕ್ಷಗಳ ನಾಯಕರುಗಳು ಹಾಗೂ ಕಾರ್ಯಕರ್ತರು ಸ್ವಾಗತಿಸಿದರು. ಆದರೆ ಜಯಲಲಿತಾರವರು ಬೇರೆ ಕಾರ್ಯವೊಂದರ ನೆವದಿಂದ ಎರಡು ದಿನಗಳ ಮಟ್ಟಿಗೆ ತಮಿಳುನಾಡಿನಿಂದ ಹೊರಗೆ ಇದ್ದರು.</p>
		<p>1999ರಲ್ಲಿ ಸಂಸತ್ತಿನ ಅಧಿವೇಶನ ಏಪ್ರಿಲ್ 15ಕ್ಕೆ ವಿಶ್ವಾಸ ಮತದ ಚರ್ಚೆಯಿಂದಲೇ ಶುರುವಾಯಿತು ಮತ್ತು ಎರಡು ದಿನಗಳ ಚರ್ಚೆಯ ನಂತರ ಏಪ್ರಿಲ್ 17ಕ್ಕೆ ಓಟಿಂಗ್ ನಡೆಯಿತು. ಒಂದು ಗಂಟೆಯ ಓಟಿಂಗ್ ನಂತರ ಲೋಕಸಭೆಯ ಅಧ್ಯಕ್ಷರಾದ ಜಿ.ಎಂ.ಸಿ. ಬಾಲಯೋಗಿಯವರು ವಾಜಪೇಯಿ ಸರ್ಕಾರವು ಒಂದು ಮತದ ಅಂತರದಿಂದ ಸೋತಿದೆ ಎಂದು ಘೋಷಿಸಿದರು. ಪರವಾಗಿ 269 ಓಟುಗಳು ಬಿದ್ದಿದ್ದರೆ, ವಿರುದ್ಧವಾಗಿ 270 ಓಟುಗಳು ಬಿದ್ದಿದ್ದವು. ತಾವು ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರಿಗೆ ರಾಜೀನಾಮೆ ಸಲ್ಲಿಸುತ್ತಿರುವಿರಾ? ಎಂದು ಯಾರೋ ಕೇಳಿದಾಗ ವಾಜಪೇಯಿಯವರು 'ಖಂಡಿತವಾಗಿಯೂ. ಆದರೆ ನಾನು ಕ್ಯಾಬಿನೆಟ್ ಸಭೆ ಕರೆದಿದ್ದೇನೆ' ಎಂದು ಹೇಳಿದರು.</p>
		<p>ವಿಶ್ವಾಸ ಮತದ ವೋಟಿಂಗ್‍ನ ಫಲಿತಾಂಶದ ನಂತರ ಶರದ್ ಪವಾರರ ಸಮೇತ ಕಾಂಗ್ರೆಸ್ಸಿನ ನಾಯಕರುಗಳು ಬಿಎಸ್‍ಪಿಯ ನಾಯಕಿಯಾದ ಮಾಯಾವತಿಯವರಿಗೆ ಶುಭಾಶಯಗಳನ್ನು ತಿಳಿಸಲು ಹೊರಟರು. ಎಡವಿದ್ದು ಎಲ್ಲಿ? ಎಂದು ಆಡ್ವಾಣಿಯವರನ್ನು ಕೇಳಿದಾಗ, ಬಹುಜನ ಸಮಾಜ ಪಾರ್ಟಿ ಹಾಗೂ ನ್ಯಾಷನಲ್ ಕಾನ್ಫರೆನ್ಸ್‍ನ ಸೈಫುದ್ದೀನ್ ಸೋಜ್ ಇವರು ಸರ್ಕಾರದ ವಿರುದ್ಧ ಮತ ಚಲಾಯಿಸಿ ದಾಳ ಬದಲಾಯಿಸಿದರು ಎಂದು ಗೃಹಮಂತ್ರಿ ಆಡ್ವಾಣಿಯವರು ಹೇಳಿದರು.</p>
		<p>ಒಂದು ವೇಳೆ ವೋಟಿಂಗ್‍ನಲ್ಲಿ ಟೈ ಆಗಿದ್ದಿದ್ದರೆ ಲೋಕಸಭಾದ ಅಧ್ಯಕ್ಷರ ಓಟಿನಿಂದ ಸರ್ಕಾರ ಉಳಿಯುತ್ತಿತ್ತು ಎಂಬುದು ಆಡ್ವಾಣಿಯವರ ಲೆಕ್ಕಾಚಾರವಾಗಿತ್ತು. ಬಿಜೆಪಿ ಹಾಗೂ ಕಾಂಗ್ರೆಸ್ಸು ಎರಡೂ ಪಕ್ಷಗಳು ದಲಿತ ವಿರೋಧಿಯಾಗಿರುವುದರಿಂದ ನಾವು ಓಟಿಂಗ್‍ನಲ್ಲಿ ಭಾಗವಹಿಸುವುದಿಲ್ಲ ಎಂದು ಐದು ಸದಸ್ಯರ ಬಿಎಸ್‍ಪಿಯು ಒಂದು ದಿನದ ಹಿಂದಿನ ರಾತ್ರಿಯೇ ಘೋಷಿಸಿತ್ತು. ರಾಜಕಾರಣ ಮತ್ತು ಅವಕಾಶವಾದಿತನ ಎರಡೂ ಒಂದೇ ನಾಣ್ಯದ ಎರಡು ಮುಖಗಳಾಗಿವೆ. ಇದಕ್ಕೆ ಹೇಳಿ ಮಾಡಿಸಿದ ಉದಾಹರಣೆಯೆಂದರೆ, ಎರಡು ವರ್ಷಗಳ ಹಿಂದೆ ಯುಪಿಯಲ್ಲಿ ಬಿಜೆಪಿ ಮತ್ತು ಬಿಎಸ್‍ಪಿಗಳ ಸಮ್ಮಿಶ್ರ ಸರ್ಕಾರ ರಚನೆಯಾಗಿ ಮಾಯಾವತಿಯವರು ಮುಖ್ಯಮಂತ್ರಿಯಾಗಿದ್ದರು. ಈ ಸರ್ಕಾರ ರಚನೆಯಾಗುವಾಗ ವಾಜಪೇಯಿಯವರೇ ಹಸಿರುನಿಶಾನೆ ತೋರಿಸಿದ್ದರು. ಅಂದರೆ ವಾಜಪೇಯಿಯವರ ಕೃಪೆಯಿಂದಲೇ ಮಾಯಾವತಿಯವರು ಮುಖ್ಯಮಂತ್ರಿಯಾಗಿದ್ದರು.</p>
		<p>ತನ್ನ ಪಾರ್ಟಿಯ ವಿಪ್‍ಗೆ ವಿರುದ್ಧವಾಗಿ ನಡೆದುಕೊಂಡು ಸೋಜ್ ಓಟು ಹಾಕಿದರು ಮತ್ತು ಜಮ್ಮು ಮತ್ತು ಕಾಶ್ಮೀರದ ಜನರು ಯಾವ ಸರ್ಕಾರದ ವಿರುದ್ಧವಾಗಿರುವರೋ ಆ ಸರ್ಕಾರವನ್ನು ನಾನು ಹೇಗೆ ಬೆಂಬಲಿಸಲಿ? ಎಂದು ಹೇಳಿದರು.</p>
		<p>ಕೇವಲ ಒಂದು ಓಟಿನ ಅಂತರ! ಜಯಲಲಿತಾ ಮತ್ತು ಮಾಯಾವತಿಯರ ಬೆಂಬಲ ಹಿಂತೆಗೆತದ ನಂತರವೂ ವಾಜಪೇಯಿಯವರ ಸರ್ಕಾರ ಉಳಿಯುತ್ತಿತ್ತು. ಆದರೆ ಬದುಕುಳಿಯಲಿಲ್ಲ. ಏಕೆಂದರೆ ಈ ರಾಜಕೀಯ ಡ್ರಾಮಾದಲ್ಲಿ ಮತ್ತೊಬ್ಬ ಪಾತ್ರಧಾರಿ ಇದ್ದಕ್ಕಿದ್ದಂತೆ ಬಂದು ಬಿಟ್ಟ ಹಾಗೂ ಆತನು ವಾಜಪೇಯಿ ಸರ್ಕಾರ ಆಡುತ್ತಿದ್ದ ಆಟ ಕೆಡಿಸಿಬಿಟ್ಟ.</p>
		<p>ಆ ವ್ಯಕ್ತಿಯೇ ಗಿರಿಧರ್ ಗಮಾಂಗ್. ಗಮಾಂಗ್ ಸದಸ್ಯರಾಗಿದ್ದುದೇನೋ ನಿಜ. ಆದರೆ ಕೆಲವು ದಿನಗಳ ಹಿಂದೆ ಅವರನ್ನು ಕಾಂಗ್ರೆಸ್ ಒರಿಸ್ಸಾದ ಮುಖ್ಯಮಂತ್ರಿಯನ್ನಾಗಿ ಆರಿಸಿ ಕಳುಹಿಸಿತ್ತು. ಗಮಾಂಗ್ ಕೂಡ ಓಟು ಹಾಕಲು ಬರುತ್ತಾರೆ. ಏಕಾಂಗಿ ಓಟಿನಿಂದ ಸರ್ಕಾರ ಉರುಳುತ್ತದೆ ಎಂದು ಯಾರೂ ಅಂದುಕೊಂಡಿರಲಿಲ್ಲ. ವಾಜಪೇಯಿ ಸರ್ಕಾರಕ್ಕೂ ಈ ರೀತಿಯ ಸಂದೇಹವಿರಲಿಲ್ಲ. ಲೋಕಸಭೆಯ ಗದ್ದಲದ ಚಟುವಟಿಕೆಗಳ ನಡುವೆ ಲೋಕಸಭಾ ಅಧ್ಯಕ್ಷರು ಫಲಿತಾಂಶ ಪ್ರಕಟಿಸಿದಾಗ ಅದು ಎಲ್ಲರನ್ನೂ ದಂಗು ಬಡಿಸಿತ್ತು. ಗಿರಿಧರ್ ಗಮಾಂಗ್‍ರ ಒಂದು ಓಟಿನಿಂದ ವಾಜಪೇಯಿ ಸರ್ಕಾರ ಉರುಳಿತು.</p>
		<p>ಗಿರಿಧರ್ ಗಮಾಂಗ್‍ರ ಓಟು ಜನಾದೇಶದ ಉಲ್ಲಂಘನೆಯಾಗಿತ್ತು ಹಾಗೂ ಅವರಿಗೆ ಓಟು ಹಾಕಲು ಅನುಮತಿ ಕೊಡಬಾರದಿತ್ತು ಎಂದು ಆಡ್ವಾಣಿಯವರು ನುಡಿದರು. ಗಮಾಂಗ್‍ರಿಗೆ ಓಟು ಹಾಕಲು ಅನುಮತಿ ನೀಡಿದ ಬಾಲಯೋಗಿಯರ ನಿರ್ಧಾರವನ್ನು ಖಂಡಿಸೋಣವೆಂದು ಬಿಜೆಪಿಯ ಕೆಲವರು ವಾಜಪೇಯಿಯವರಿಗೆ ಹೇಳಿದರು. ಆದರೆ ವಾಜಪೇಯಿಯವರು ಅದನ್ನು ಕಿವಿಮೇಲೆ ಹಾಕಿಕೊಳ್ಳಲಿಲ್ಲ. ಇದಕ್ಕೂ ಮೊದಲೇ ಸಂಸದೀಯ ವ್ಯವಹಾರಗಳ ಮಂತ್ರಿಯಾದ ಕುಮಾರಮಂಗಳಂ ಹಾಗೂ ಅನೇಕರು ಗಮಾಂಗ್ ಈಗಾಗಲೇ ಮುಖ್ಯಮಂತ್ರಿಯಾಗಿರುವುದರಿಂದ ಮತ್ತು 60 ದಿನಗಳಿಂದ ಸದನಕ್ಕೆ ಗೈರು ಹಾಜರಾಗಿರುವುದರಿಂದ ಓಟಿಂಗ್‍ನಲ್ಲಿ ಸೇರಿಕೊಳ್ಳಲು ಅನುಮತಿ ನೀಡಬಾರದೆಂದು ಬಾಲಯೋಗಿಯವರನ್ನು ಕೇಳಿಕೊಂಡಿದ್ದರು.</p>
		<p>ಲೋಕಸಭೆಯ ರೂಲ್‍ಬುಕ್‍ನಂತೆ ಸಲಹೆ ನೀಡಿದ ಮೇಲೆ ಇನ್ನು ನಿರ್ಧಾರ ಗಮಾಂಗ್‍ರಿಗೆ ಬಿಟ್ಟಿದ್ದು ಎಂದು ಬಾಲಯೋಗಿ ಹೇಳಿದರು. ಆ ಒಂದು ಓಟು ನಿರ್ಣಾಯಕ ಪಾತ್ರ ವಹಿಸಿತು. ಮುಖ್ಯಮಂತ್ರಿಯಾಗಿದ್ದುಕೊಂಡು ಲೋಕಸಭೆಯಲ್ಲಿ ಓಟು ಚಲಾಯಿಸಬಹುದೇ? ಇದು ನೈತಿಕವೇ? ಎಂದು ಗಮಾಂಗ್‍ರ ವರ್ತನೆ ಬಗ್ಗೆ ಚರ್ಚೆಯಾಯಿತು. ಸಂಸದೀಯ ನಿಯಮಗಳ ಕಾಯಿದೆಗನುಗುಣವಾಗಿ ಇದು ಚಿಂತಿಸುವ ವಿಷಯವಾಗಿರಲಿಲ್ಲ. ಆದರೆ ಒಬ್ಬ ಮುಖ್ಯಮಂತ್ರಿಯು ಪ್ರಧಾನಮಂತ್ರಿಯನ್ನು ಸೋಲಿಸಿದ್ದರು.</p>
		<p>ಸೆಪ್ಟೆಂಬರ್-ಅಕ್ಟೋಬರ್ 1999ರಲ್ಲಿ ನಡೆದ ಹದಿಮೂರನೇ ಲೋಕಸಭಾ ಚುನಾವಣೆಗಳ ನಂತರ ಎನ್‍ಡಿಎ ಮತ್ತೆ ಗೆದ್ದು ಬಂದಿತ್ತು. ಮತ್ತೆ ಮಿತ್ರಕೂಟಗಳಲ್ಲಿ ಮಂತ್ರಿಗಿರಿಗೆ ಸಂಬಂಧಿಸಿದಂತೆ ವಿಭಾಗಗಳಿಗೆ ಸಂಬಂಧಿಸಿದಂತೆ ಸಂದೇಹಗಳ ಕಾರ್ಮೋಡ ಕವಿಯತೊಡಗಿತು. ಈ ಬಾರಿ ತಮಿಳುನಾಡಿನಿಂದ ಎಐಡಿಎಂಕೆಗೆ ಬದಲಾಗಿ ಡಿಎಂಕೆಯು ಮಿತ್ರಕೂಟದಲ್ಲಿ ಸೇರಿತ್ತು. ಅದಕ್ಕೆ ಹನ್ನೊಂದು ಸೀಟುಗಳು ದೊರೆತಿದ್ದವು. ಪಾರ್ಟಿಯಲ್ಲಿ ಕರುಣಾನಿಧಿ ನಂತರ ಹಿರಿಯರಾದ ಮುರಸೋಳಿ ಮಾರನ್‍ರವರಿಗೆ ಹಣಕಾಸು ಮಂತ್ರಿ ಪದವಿ ಸಿಗಲಿ ಎಂದು ಡಿಎಂಕೆ ಆಶಿಸುತ್ತಿತ್ತು. ಹಣಕಾಸು ಸಚಿವಾಲಯವನ್ನು ಕೇಳಿದ ಮೇಲೆ ಇಲ್ಲವೆಂದು ಹೇಳುವುದು ವಾಜಪೇಯಿಯವರಿಗೆ ಕಷ್ಟವಾಗುತ್ತಿತ್ತು. ಆದರೆ ಯಶವಂತ್‍ಸಿನ್ಹಾರವರು ಮೊದಲೂ ಕೂಡ ಹಣಕಾಸು ಮಂತ್ರಿಯಾಗಿದ್ದರು ಮತ್ತು ಎರಡನೇ ಬಾರೀಯೂ ಚುನಾವಣೆಯಲ್ಲಿ ಗೆದ್ದು ಬಂದಿದ್ದಾರೆ. ಆದ್ದರಿಂದ ಅವರ ಸಚಿವಾಲಯವನ್ನು ಬದಲಿಸುವುದು ಸಮಂಜಸವಲ್ಲ. ಎಂದು ಸ್ವತಃ ಕರುಣಾನಿಧಿಯವರೇ ಹೇಳಿದರು. ಮತ್ತೆ ಮಾರನ್‍ರಿಗೆ ವಾಣಿಜ್ಯ ಮತ್ತು ಉದ್ಯೋಗ ಸಚಿವಾಲಯ ನೀಡಲಾಯಿತು.</p>
		<p>ಯಶವಂತ್‍ಸಿನ್ಹಾರಿಗೆ ಹಣಕಾಸು ಸಚಿವಾಲಯದ ದಾರಿಯನ್ನು ಡಿಎಂಕೆಯೇ ಸುಗಮಗೊಳಿಸಿ ಕೊಟ್ಟಿದ್ದು ಒಳ್ಳೆಯದೇ ಆದರೂ ದಾರಿ ಅಷ್ಟು ಸಲೀಸಾಗಿರಲಿಲ್ಲ. ಪ್ರಮಾಣ ವಚನಕ್ಕಿಂತ ಕೆಲವು ದಿನಗಳ ಹಿಂದೆ ಪ್ರಧಾನಿಗಳ ಕಛೇರಿಯಿಂದ ಸಿನ್ಹಾರಿಗೆ ಮೀಟಿಂಗ್‍ನಲ್ಲಿ ಭಾಗವಹಿಸಲು ಕರೆ ಬಂದಿತ್ತು. ಸಿನ್ಹಾರವರು ಮೀಟಿಂಗ್‍ಗೆ ಹೋದಾಗ ಅಲ್ಲಿ ಆಡ್ವಾಣಿ, ಜಸವಂತ್‍ಸಿಂಹ, ಬ್ರಜೇಶ್ ಮಿಶ್ರಾ ಮತ್ತು ಎನ್.ಕೆ. ಸಿಂಹರು ಮೊದಲೇ ಬಂದು ಕೂತಿದ್ದರು. ಸಚಿವಾಲಯಗಳ ಪುನರ್ರಚನೆ ಬಗ್ಗೆ ಮೀಟಿಂಗ್ ಕರೆಯಲಾಗಿದೆ ಎಂದು ಅಲ್ಲಿಗೆ ಹೋದಮೇಲೆ ತಿಳಿಯಿತು. ಎರಡು ಸಚಿವಾಲಯಗಳ ಪುನರ್ರಚನೆ ಮಾಡಬೇಕಾಗಿತ್ತು. ಮೊದಲನೆಯದು ಗೃಹ ಸಚಿವಾಲಯ ಮತ್ತು ಎರಡನೆಯದು ಹಣಕಾಸು ಸಚಿವಾಲಯ.</p>
		<p>ವಾಜಪೇಯಿಯವರ ಜೊತೆ ಆಡ್ವಾಣಿಯವರು ಕೂತಿದ್ದರು. ಬಿಜೆಪಿಯ ಎಲ್ಲರಿಗಿಂತ ಹೆಚ್ಚಿನ ಬಲಶಾಲಿ ನಾಯಕ ಹಾಗೂ ಅವರ ಅಚ್ಚುಮೆಚ್ಚಿನ ಸಚಿವಾಲಯ ಗೃಹಸಚಿವಾಲಯವಾಗಿತ್ತು. ಇದರಲ್ಲಿ ಆಂತರಿಕ ರಕ್ಷಣೆಯನ್ನು ಪ್ರತ್ಯೇಕ ಮಾಡಿ ಹೊಸ ಸಚಿವಾಲಯ ರಚಿಸುವ ಯೋಜನೆಯಿತ್ತು. ಇದು ಬಹುಶಃ ಆಡ್ವಾಣಿಯವರನ್ನು ದುರ್ಬಲಗೊಳಿಸುವ ಬ್ರಜೇಶ್‍ಮಿಶ್ರರ ಪ್ರಯತ್ನದ ಮತ್ತೊಂದು ಹೆಜ್ಜೆಯಾಗಿತ್ತು. ಮಾತು ಶುರುವಾದ ಕೂಡಲೇ ಆಡ್ವಾಣಿಯವರು ಕಠೋರರಾದರು. ಗೃಹ ಸಚಿವಾಲಯದಲ್ಲಿ ಯಾವುದೇ ವ್ಯತ್ಯಾಸ ಮಾಡುವುದನ್ನು ಅವರು ಕಟುವಾಗಿ ವಿರೋಧಿಸಿದರು. ಬ್ರಜೇಶ್‍ಮಿಶ್ರರು ಫೈಲುಗಳಲ್ಲಿ ಮಗ್ನರಾಗಿರುವಂತೆ ಕಂಡುಬರುತ್ತಿದ್ದರು. ವಾಜಪೇಯಿಯವರು ಏನೂ ಮಾತಾಡಲಿಲ್ಲ ಮತ್ತು ಮಾತು ಅಲ್ಲಿಗೇ ನಿಂತುಹೋಯಿತು.</p>
		<p>ಎರಡನೆಯ ಶಕ್ತಿಶಾಲಿ ಸಚಿವಾಲಯ ಹಣಕಾಸು ಸಚಿವಾಲಯ. ಇದನ್ನು ಮೂರು ಭಾಗಗಳಾಗಿ ವಿಭಾಗಿಸುವ ಪ್ರಸ್ತಾಪವಿತ್ತು. ಇದರಲ್ಲಿ ಆರ್ಥಿಕ ಪ್ರಕರಣಗಳ ವಿಭಾಗ, ಕಂದಾಯ ಸಚಿವಾಲಯ ಮತ್ತು ವ್ಯಯ ಸಚಿವಾಲಯ ಇರುತ್ತದೆ. ಈ ವಿಷಯದಲ್ಲಿ ಯಶವಂತಸಿನ್ಹಾರೊಡನೆ ಮಾತಾಡಿದಾಗ, ಇದರ ಬಗ್ಗೆ ವಿಚಾರ ವಿಮರ್ಶೆ ಮಾಡುವುದಕ್ಕೆ ಮತ್ತು ಯಾವುದೇ ತೀರ್ಮಾನ ತೆಗೆದುಕೊಳ್ಳುವುದಕ್ಕೆ ಹೆಚ್ಚು ಸಮಯ ಬೇಕು. ಆದ್ದರಿಂದ ಮೊದಲು ಇತರೆ ಸಚಿವಾಲಯಗಳ ಹಾಗೂ ಬೇರೆ ವಿಷಯಗಳ ಬಗ್ಗೆ ಸಲಹೆ ಪರಾಮರ್ಶೆ ನಡೆಯಲಿ. ಎಂದರು. ಇನ್ನೊಂದು ದಿನ ಇದೇ ವಿಷಯಕ್ಕೆ ಸಂಬಂಧಿಸಿದಂತೆ ಸಭೆ ನಡೆದಾಗ ಈ ಸಲಹೆಯನ್ನು ವಿರೋಧಿಸುತ್ತ ಯಶವಂತರು, ಇದರಲ್ಲಿ 1998ರಲ್ಲಿಯೂ ನಾನು ಕರ್ತವ್ಯ ನಿರ್ವಹಿಸಿದ್ದೇನೆ ಎಂದರು. ಮತ್ತೆ ವಾಜಪೇಯಿಯವರೆಡೆ ನೋಡುತ್ತಾ ನುಡಿದರು 'ಒಂದು ವೇಳೆ ತಮಗೆ ನನ್ನನ್ನು ಹಣಕಾಸು ಮಂತ್ರಿ ಮಾಡಲು ಸಂಕೋಚವಿದ್ದರೆ ನನ್ನನ್ನು ಬೇರೆ ಸಚಿವಾಲಯಕ್ಕೆ ಕಳಿಸಿ, ಆದರೆ ಇದನ್ನು ಹಂಚಿ ಸಚಿವಾಲಯಕ್ಕೆ ಹಾನಿ ಮಾಡಬೇಡಿ.' ಯಾವುದೇ ನಿರ್ಣಯಗಳಿಲ್ಲದೆ ಸಭೆ ಮುಗಿದು ಹೋಯಿತು.</p>
		<p>ಯಶವಂತ ಸಿನ್ಹಾರು ಇನ್ನೂ ಮನೆ ತಲುಪಿರಲಿಲ್ಲ ಅಷ್ಟರಲ್ಲಿ ಬ್ರಜೇಶ್‍ಮಿಶ್ರರ ಫೋನ್ ಬಂತು. ನಿಮಗೆ ಹಣಕಾಸು ಸಚಿವಾಲಯವನ್ನು ಇಬ್ಭಾಗ ಮಾಡುವ ವಿಚಾರದಲ್ಲಿ ಒಪ್ಪಿಗೆ ಇಲ್ಲವೇ? ಎಂದು ಕೇಳಿದರು. ಸಿನ್ಹಾರು ಉತ್ತರಿಸಿದರು, 'ನಾನು ಒಪ್ಪಲಿ ಅಥವಾ ಬಿಡಲಿ, ಇದರಿಂದ ಸಚಿವಾಲಯದ ಕಾರ್ಯಭಾರದಲ್ಲಿ ಅಡಚಣೆಯಾಗುತ್ತದೆ. ಈಗಲೂ ನಾನು ಬೇರೆ ಸಚಿವಾಲಯದಲ್ಲಿ ಕರ್ತವ್ಯ ನಿರ್ವಹಿಸಲು ಸಿದ್ಧನಿದ್ದೇನೆ. ಅದರಿಂದ ನನಗೇನೂ ಬೇಸರವಿಲ್ಲ.' ವಾಜಪೇಯಿಯವರು ಒಂದು ತೀರ್ಮಾನಕ್ಕೆ ಬಂದರು. ಪ್ರಮಾಣ ವಚನ ಸ್ವೀಕಾರ ನಡೆದಾಗ ಯಶವಂತಸಿನ್ಹಾರು ಸಂಪೂರ್ಣ ಹಣಕಾಸು ಸಚಿವಾಲಯಕ್ಕೆ ಮಂತ್ರಿಯಾದರು.</p>
		<p>ಸಮ್ಮಿಶ್ರ ಸರ್ಕಾರದ ಮುಖ್ಯ ಸಮಸ್ಯೆಯೆಂದರೆ ಮಿತ್ರ ಪಕ್ಷಗಳು. ಅವುಗಳನ್ನು ಸಮಾಧಾನ ಪಡಿಸುವುದೆಂದರೆ ಪ್ರಮುಖ ವಿಷಯಕ್ಕೆ ಸಂಬಂಧಿಸಿದಂತೆ ಸರ್ಕಾರವು ತೆಗೆದುಕೊಳ್ಳುವ ನಿರ್ಧಾರಕ್ಕಿಂತಲೂ ಹೆಚ್ಚಿರುತ್ತದೆ. ಇದರ ಹೆಚ್ಚಿನ ಪ್ರಭಾವ ಹಣಕಾಸು ಮಂತ್ರಿಗಳಿಗೆ ಆಗುತ್ತದೆ. ಸಿಟ್ಟುಗೊಂಡು ಪ್ರಧಾನಿಗಳ ಮೇಲೆ ಚಾಡಿ ಹೇಳಲಾಗುತ್ತದೆ.</p>
		<p>ಅತಿ ಹೆಚ್ಚಿನ ಮಿತ್ರಕೂಟಗಳೊಡನೆ ಸೇರಿ ರಚಿಸಿದ ಸರ್ಕಾರವೆಂದರೆ ವಾಜಪೇಯಿಯವರ ಸರ್ಕಾರವೇ. ಅದೊಂದು ಎಲ್ಲರನ್ನೂ ಹೇರಿಕೊಂಡು ಸಲೀಸಾಗಿ ಸಾಗಿದ ಹಡಗೆಂದು ಹೇಳಲಾಗುವುದಿಲ್ಲ. ಒಂದೇ ಸಮ ಓಲಾಡುತ್ತಲೇ ಇತ್ತು. ಅಲೆಗಳು ಡಿಕ್ಕಿ ಹೊಡೆಯುತ್ತಲೇ ಇದ್ದವು. ಇನ್ನೇನು ಹಡಗು ಮುಳುಗೇಬಿಟ್ಟಿತೇನೋ ಎಂದು ಅನೇಕ ಬಾರಿ ಅನ್ನಿಸುತ್ತಿತ್ತು.</p>
		<p>ಮುಳುಗೇಳುತ್ತಿದ್ದ ವಾಜಪೇಯಿಯವರ ನಾವೆಯಲ್ಲಿ ಮೂರು ದೇವಿಯರ ಪಾತ್ರ ಪ್ರಧಾನವಾಗಿತ್ತು. ತಮಿಳುನಾಡಿನ ಮುಖ್ಯಮಂತ್ರಿ ಜಯಲಲಿತಾ, ಉತ್ತರ ಪ್ರದೇಶದ ನಾಯಕಿ ಮಾಯಾವತಿ ಮತ್ತು ಪಶ್ಚಿಮ ಬಂಗಾಳದ ನಾಯಕಿ ಮಮತಾ ಬ್ಯಾನರ್ಜಿ. ಈ ಮೂವರೂ ದೇವಿಯರಿಂದ ವಾಜಪೇಯಿಯವರ ಸರ್ಕಾರಕ್ಕೆ ಯಾವಾಗಲೂ ದೊಡ್ಡ ತಲೆನೋವು ಬರುತ್ತಲೇ ಇತ್ತು. ಒಬ್ಬರ ಸಮಸ್ಯೆ ಬಗೆಹರಿಸುವುದರೊಳಗೆ ಇನ್ನೊಬ್ಬರ ಗೋಳು ಕೇಳಬೇಕಾಗಿ ಬಂದು ಆ ಕಡೆ ಗಮನ ಹರಿಸಬೇಕಾಗುತ್ತಿತ್ತು. ಅಷ್ಟರಲ್ಲಿ ಮತ್ತೊಬ್ಬರು ಸರ್ಕಾರದ ಮಾತನ್ನೇ ಲೆಕ್ಕಿಸದೆ ಹೊಸ ಸಮಸ್ಯೆ ಹುಟ್ಟುಹಾಕುತ್ತಿದ್ದರು.</p>
		<p>ತಮಿಳುನಾಡಿನ ಎಐಎಡಿಎಂಕೆಯ ನಾಯಕಿ ಜಯಲಲಿತಾರ ಗೆಳೆತನ ವಾಸ್ತವದಲ್ಲಿ ಬಿಜೆಪಿಯ ನಾಯಕರಾದ ಲಾಲ್‍ಕೃಷ್ಣ ಆಡ್ವಾಣಿಯವರೊಡನೆ ಇತ್ತೆಂದು ರಾಜಕೀಯದ ವಿಮರ್ಶಕರು ಹೇಳುತ್ತಾರೆ. ವಾಜಪೇಯಿಯವರನ್ನು ಜಯಲಲಿತಾರ ಕಡುವಿರೋಧಿ ಡಿಎಂಕೆ ನಾಯಕ ಕರುಣಾನಿಧಿಯ ನಿಕಟವರ್ತಿಗಳು ಎಂದು ನಂಬಲಾಗುತ್ತದೆ. ಜಯಲಲಿತಾ ಮತ್ತು ವಾಜಪೇಯಿಯರ ನಡುವೆ ಬಾಂಧವ್ಯ ಹಳಸಲು ಇದೇ ಪ್ರಮುಖ ಕಾರಣ ಇರಬಹುದು. 1996ರಲ್ಲಿ ವಾಜಪೇಯಿಯವರ 13 ದಿನಗಳ ಸರ್ಕಾರವಿದ್ದಾಗಲೂ ಸಹ ಜಯಲಲಿತಾರವರನ್ನು ಜೊತೆಯಲ್ಲಿ ಸೇರಿಸಿಕೊಳ್ಳಬೇಕೆಂಬ ಪ್ರಯತ್ನಗಳಾದವು. ಆದರೆ ಜಯಲಲಿತಾ ಆಗ ಸಿದ್ದರಿರಲಿಲ್ಲ. ಇದಕ್ಕಿಂತಲೂ ಮುಂಚೆ 1994ರಲ್ಲಿ ಪ್ರಸಿದ್ಧವಾದ ತಮಿಳು ಪತ್ರಿಕೆಯಾದ ಆನಂದ ವಿಕಟನ್ ಹೀಗೆ ಬರೆದಿತ್ತು. 'ಬಿಜೆಪಿ ಎಂದರೆ ಭಾರತೀಯ ಜಯಾ ಪಾರ್ಟಿ ಮತ್ತು ಎಐಡಿಎಂಕೆ ಎಂದರೆ ಆಡ್ವಾಣಿ ಇಂಡಿಯಾ ದ್ರಾಮುಕ ಪಾರ್ಟಿ.' ಆಡ್ವಾಣಿ ಹಾಗೂ ಜಯಲಲಿತಾ ಇಬ್ಬರದೂ ಹಿಂದುತ್ವದ ಚೆಹರೆಯಾಗಿರುವುದೇ ಇದಕ್ಕೆ ಮುಖ್ಯ ಕಾರಣವೆಂದು ನಂಬಲಾಗುತ್ತಿತ್ತು.</p>
		<p>1998ರ ಚುನಾವಣೆಗಳಲ್ಲಿ ಬಿಜೆಪಿಯ ನಂತರ ಎನ್‍ಡಿಎನಲ್ಲಿ ನಾನು ಎರಡನೇ ದೊಡ್ಡ ಪಕ್ಷವಾಗಿ ಹೊರಹೊಮ್ಮಿದ್ದೇನೆ ಎಂದು ಎಐಡಿಎಂಕೆಗೆ ಅನ್ನಿಸಿ ಈಗ ನನ್ನ ಮಾತನ್ನು ಕೇಳಿಯೇ ಕೇಳಲಾಗುತ್ತದೆ ಎಂದು ಬೀಗಿತು. ಒಂದು ವೇಳೆ ಆ ಸಮಯದಲ್ಲಿ ವಾಜಪೇಯಿ ಸರ್ಕಾರವು ಜಯಲಲಿತಾರ ಮೇಲಿನ ಕೆಲವು ಆರ್ಥಿಕ ಪ್ರಕರಣಗಳನ್ನು ಮುಚ್ಚಿಹಾಕಿದ್ದಿದ್ದರೆ ಆಕೆಗೆ ಎರಡು ಬಾರಿ ಜೈಲಿಗೂ ಹೋಗಬೇಕಾಗಿ ಬರುತ್ತಿರಲಿಲ್ಲ ಮತ್ತು ಮುಖ್ಯಮಂತ್ರಿಯ ಕುರ್ಚಿಯನ್ನೂ ಬಿಡಬೇಕಾಗಿ ಬರುತ್ತಿರಲಿಲ್ಲ. ಜಯಲಲಿತಾರವರ ಪ್ರಕಾರ ಇವೆರಡೂ ಕಾನೂನು ಬಾಹಿರ ಬೇಡಿಕೆಗಳಾಗಿರಲಿಲ್ಲ ಎಂದು ಜಯಲಲಿತಾರ ಆಪ್ತರು ನನಗೆ ಹೇಳಿದರು.</p>
		<p>ಆಗ ತಮಿಳುನಾಡಿನಲ್ಲಿ ಡಿಎಂಕೆ ಸರ್ಕಾರವಿತ್ತು ಮತ್ತು ಕರುಣಾನಿಧಿ ಮುಖ್ಯಮಂತ್ರಿಯಾಗಿದ್ದರು. ತುರ್ತುಪರಿಸ್ಥಿತಿಯ ಕಾಲದಿಂದಲೂ ವಾಜಪೇಯಿ ಹಾಗೂ ಕರುಣಾನಿಧಿಯರ ನಡುವೆ ಉತ್ತಮ ನಂಟಿತ್ತು. ಅವರ ಆಪ್ತರಾದ ಮುರಸೋಳಿ ಮಾರನ್‍ರೊಡನೆ ಕೂಡ ಉತ್ತಮ ನಂಟಿತ್ತು. ತುರ್ತುಪರಿಸ್ಥಿತಿಯ ಕಾಲದಲ್ಲಿ ವಾಜಪೇಯಿಯವರು ಜೈಲಲ್ಲಿದ್ದಾಗ ಕರುಣಾನಿಧಿಯವರು ಜನಸಂಘದವರಿಗೆ ತುಂಬಾ ಸಹಾಯ ಮಾಡಿದ್ದರು. ಕರುಣಾನಿಧಿಯವರು ಆಗ ಮುಖ್ಯಮಂತ್ರಿಯಾಗಿದ್ದರು. ಅನೇಕ ಪ್ರಕರಣಗಳಲ್ಲಿ ಡಿಎಂಕೆ ಸರ್ಕಾರ ಸಿಲುಕಿಸಿರುವುದರಿಂದ ಅದನ್ನು ವಜಾಗೊಳಿಸಬೇಕೆಂದು ಜಯಲಲಿತಾ ಬಯಸುತ್ತಿದ್ದರು. ಜಯಲಲಿತಾರು ತನ್ನ ಮೇಲಿನ ಅನೇಕ ಆರ್ಥಿಕ ಪ್ರಕರಣಗಳನ್ನು ಮುಚ್ಚಿಹಾಕಲು ಅಥವಾ ಮುಗಿಸಲು ಬಯಸಿದ್ದರು. ಆದರೆ ವಾಜಪೇಯಿಯವರು ಇದನ್ನು ಒಪ್ಪಲಿಲ್ಲ. ಇದು ಸ್ವಲ್ಪ ಕಷ್ಟವಿದೆ, ಕಾನೂನು ತನ್ನ ಕೆಲಸ ಮಾಡುವುದೆಂದು ಅವರು ಹೇಳಿದರು - ಎಂದು ಒಂದು ಮೂಲದಿಂದ ಹೇಳಲಾಗುತ್ತದೆ. ಇದರ ಜೊತೆಗೇನೇ ಸುಬ್ರಹ್ಮಣ್ಯಸ್ವಾಮಿಯವರು ಜಯಲಲಿತಾರರಿಗೆ, ನನಗೆ ಹಣಕಾಸು ಮಂತ್ರಿಯ ಸ್ಥಾನ ಕೊಡಿಸಬೇಕೆಂದು ಒತ್ತಡ ಹೇರುತ್ತಿದ್ದರು. ಆದರೆ ಆ ಸಮಯದಲ್ಲಿ ವಾಜಪೇಯಿಯವರು ಜಸವಂತಸಿಂಹರನ್ನು ಹಣಕಾಸು ಮಂತ್ರಿ ಮಾಡಬೇಕೆಂದು ಬಯಸಿದ್ದರು. ಇದೇ ಕಾರಣದಿಂದಲೇ ಜಯಲಲಿತಾರು ತನ್ನ ಬೆಂಬಲದ ಪತ್ರವನ್ನು ಕೊಡಲು ಸ್ವಲ್ಪ ತಡ ಮಾಡಿದರು. ಆ ಸಮಯದಲ್ಲಿ 'ಚಿಟ್ಟಿ ಆ ರಹೀ ಹೈ.... ಚಿಟ್ಟೀ ಆನೇವಾಲೀ ಹೈ.... ಚಿಟ್ಟೀ ಆ ಗಯೀ ಹೈ.' ( ಪತ್ರ ಬರುತ್ತಾ ಇದೆ. ಪತ್ರ ಬರುವುದರಲ್ಲಿದೆ..... ಪತ್ರ ಬಂದು ಬಿಟ್ಟಿದೆ.) ಎಂದು ತಮಾಷೆ ಮಾಡಲಾಗುತ್ತಿತ್ತು. ಪ್ರಮಾಣ ವಚನ ಸ್ವೀಕಾರಕ್ಕಿಂತ ಮುಂಚೆ ರಾಷ್ಟ್ರಪತಿಗಳು ಬೆಂಬಲದ ಪತ್ರ ತರಬೇಕೆಂದು ಹೇಳಿದ್ದರು. ಈ ಪತ್ರ ಪ್ರಕರಣದಲ್ಲೇ ಸಾಕಷ್ಟು ಸಮಯ ಕಳೆದುಹೋಯಿತು.</p>
		<p>ಬೆಂಬಲದ ಪತ್ರ ಕೊಟ್ಟ ನಂತರವೂ ಸಹ ಜಯಲಲಿತಾರ ಅಸಮಾಧಾನ ಇನ್ನೂ ಜಾಸ್ತಿಯಾಗತೊಡಗಿತು. ಅದರ ಜೊತೆಯಲ್ಲಿ ಸರ್ಕಾರದ ಮೇಲೆ ಆಕೆಯ ಒತ್ತಡ ಕೂಡ ಹೆಚ್ಚಾಗತೊಡಗಿತು. ಆಕೆಯನ್ನು ಸಮಾಧಾನಪಡಿಸಲು ವಾಜಪೇಯಿಯವರು ಒಮ್ಮೆ ಜಸವಂತಸಿಂಹರನ್ನು ಮತ್ತೊಮ್ಮೆ ಜಾರ್ಜ್ ಫರ್ನಾಂಡಿಸ್‍ರನ್ನು ಕಳುಹಿಸತೊಡಗಿದರು.</p>
		<p>ಸರ್ಕಾರದ ರಚನೆಯಾಗಿ ಇನ್ನೂ ಐದು ತಿಂಗಳೂ ಕೂಡ ಕಳೆದಿರಲಿಲ್ಲ. ಆಗಲೇ ವಾಜಪೇಯಿಯವರಿಗೆ ಜಯಲಲಿತಾ ತಲೆನೋವಾದರು. ಮೊದಲು ಸಮಾಧಾನ ಮಾಡಲು ಜಾರ್ಜ್ ಫರ್ನಾಂಡಿಸ್‍ರನ್ನು ಕಳುಹಿಸಿದರು. ಮತ್ತೆ ಜಸವಂತ್‍ಸಿಂಹರೊಡನೆ ಪ್ರಮೋದ್ ಮಹಾಜನ್ ತೆರಳಿದರು. ಪ್ರಮೋದರನ್ನು ನೋಡಿದ ಕೂಡಲೇ ಜಯಲಲಿತಾರ ಸಿಟ್ಟು ಮತ್ತೂ ಜಾಸ್ತಿಯಾಯಿತು. ಆಕೆ ಅವರನ್ನು ಡಿಎಂಕೆಯ ನಾಯಕರಾದ ಮುರಸೋಳೀ ಮಾರನ್‍ರ ಬಿಜಿನೆಸ್ ಪಾರ್ಟನರ್ ಎಂದು ಬಗೆದಿದ್ದರು. ಮೂರು ದಿನಗಳವರೆಗೂ ಜಯಲಲಿತಾರನ್ನು ಸಮಾಧಾನಪಡಿಸಲು ಸಭೆಗಳಾಗುತ್ತಲೇ ಇದ್ದವು. ವಾಜಪೇಯಿಯವರೇ ಅನೇಕ ಸಲ ದೆಹಲಿಯಿಂದ ಫೋನು ಮಾಡಿ ಮಾತಾಡಿದರು.</p>
		<p>ಜಯಲಲಿತಾರವು ಅನೇಕ ಬೇಡಿಕೆಗಳಿದ್ದವೆಂದು ಹಿರಿಯ ಪತ್ರಕರ್ತರಾದ ಸ್ವಪ್ನದಾಸ್ ಗುಪ್ತರು ಹೇಳುತ್ತಾರೆ. ಜಾರಿ ನಿರ್ದೇಶನಾಲಯದ ಮುಖ್ಯಸ್ಥರಾದ ಎಂ.ಕೆ. ಬೇಜುಬರವಾರನ್ನು ತೆಗೆದು ಅವರ ಜಾಗದಲ್ಲಿ ತನಗಿಷ್ಟವಾದ ಆಫೀಸರ್‍ನ್ನು ಕೂಡಿಸುವ ಬೇಡಿಕೆ ಅವುಗಳಲ್ಲಿ ಒಂದಾಗಿತ್ತು. ವಾಜಪೇಯಿಯವರು ಎಂ.ಕೆ. ಬೇಜುಬರವಾರನ್ನು ಆ ಸ್ಥಾನದಿಂದ ತೆಗೆದರು. ಇದರ ಜೊತೆಗೆ ಇನ್ನೊಂದು ಬೇಡಿಕೆಯೆಂದರೆ ಕಂದಾಯ ಮಂತ್ರಿಯಾದ ಎನ್.ಕೆ. ಸಿಂಹರನ್ನು ಬದಿಗೆ ಸರಿಸಿ ಸಿ.ಎಂ. ವಾಸುದೇವನ್‍ರನ್ನು ನೇಮಿಸುವುದು. ವಾಜಪೇಯಿಯವರು ಸಿಂಹರನ್ನು ತೆಗೆದು ಅವರನ್ನು ಪ್ರಧಾನಮಂತ್ರಿ ಕಾರ್ಯಾಲಯದಲ್ಲಿ ನಿಯೋಜಿಸಿದರು. ಸಿಂಹರ ಜಾಗದಲ್ಲಿ ಜಾರಿ ನಿರ್ದೇಶನಾಲಯದ ಮುಖ್ಯಸ್ಥರಾಗಿದ್ದ ಜಾವೇದ್ ಚೌಧರಿಯವರನ್ನು ಕಂದಾಯ ಸಚಿವರಾಗಿ ನೇಮಿಸಿದಾಗ ಸಿಟ್ಟಿನಿಂದ ಜಯಲಲಿತಾರು ಇವರ್ಯಾರೆಂದರು. ಜಯಲಲಿತಾರ ಮುಂಬರುವ ದಿನಗಳ ಬೇಡಿಕೆಗಳಿಂದ ರೋಸಿಹೋಗಿದ್ದರು. ತುಂಬಾ ಬೇಸರಗೊಂಡಿದ್ದರು. ಜಯಪುರದಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯುವುದರಲ್ಲಿತ್ತು. ಅಲ್ಲಿ ತೀರ್ಮಾನವಾಗಬೇಕಿತ್ತು. ಕಾಗದದ ಮೂಲಕ ಮಾತ್ರ ಜಯಲಲಿತಾರು ಸರ್ಕಾರದೊಡನೆ ಇದ್ದರು. ಆದರೆ ಆಟ ಮುಗಿದು ಹೋಗಿತ್ತು. ಸ್ವಪ್ನರ ಪ್ರಕಾರ ಮದುವೆ ಮುಗಿದು ಹೋಗಿತ್ತು. ಆದರೆ ವಿಚ್ಛೇದನದ ಔಪಚಾರಿಕತೆಯು ಪೂರ್ಣವಾಗಬೇಕಿತ್ತು ಅಷ್ಟೆ.</p>
		<p>ಜಯಲಲಿತಾರಿಗೆ ಜಸವಂತ್‍ಸಿಂಹರೊಡನೆಯೂ ಒಳ್ಳೆಯ ನಂಟಿತ್ತು. 1999ರಲ್ಲಿ ನಡೆದ ಸ್ವಾಮಿಯರವರ ಪಾರ್ಟಿಯಲ್ಲಿ ಚಹಾದ ಬಟ್ಟಲಿನಲ್ಲಿ ಬಿರುಗಾಳಿಯು ಕಾಣಿಸಿದ ನಂತರ ಜಯಲಲಿತಾರವರು ಬೆಂಬಲವನ್ನು ವಾಪಸ್ಸು ಪಡೆದಾಗ ವಾಜಪೇಯಿಯವರು ಮಾರನೇ ದಿನ ಹೇಳಿದರು, 'ನಾನಿಂದು ನೆಮ್ಮದಿಯ ನಿದ್ದೆ ಮಾಡುವಂತಾಯಿತು.' ಅದೇ ರೀತಿ, ಒಂದು ವೇಳೆ ವಾಜಪೇಯಿಯವರ ಬದಲಾಗಿ ಆಡ್ವಾಣಿಯವರು ಪ್ರಧಾನಿಯಾಗಿದ್ದಿದ್ದರೆ ಬಹುಶಃ ಬೆಂಬಲ ಪಾಪಸ್ಸು ತೆಗೆದುಕೊಳ್ಳುವ ಪ್ರಮೇಯವೇ ಇರುತ್ತಿರಲಿಲ್ಲ ಎಂದು ಎಐಡಿಎಂಕೆಯ ನಾಯಕರು ಹೇಳುತ್ತಾರೆ.</p>
		<p>ಗೋವಾದಲ್ಲಿ ಬಿಜೆಪಿಯ ರಾಷ್ಟ್ರೀಯ ಕಾರ್ಯಕಾರಿಣಿ ಸಭೆ ನಡೆಯುತ್ತಿತ್ತು. ಜಯಲಲಿತಾರು ಬೆಂಬಲ ವಾಪಸ್ಸು ಪಡೆಯುವರೆಂಬ ಸುದ್ದಿ ಹರಿದಾಡುತ್ತಿತ್ತು. ಪತ್ರಕರ್ತರನ್ನು ಸಭೆಯಿಂದ ಹೊರಗೆ ಕಳುಹಿಸಲಾಯಿತು. ಹಿರಿಯ ಪತ್ರಕರ್ತರಾದ ಗೌತಮ್ ಲಾಹಿಡೀಯವರ ಜೊತೆ ಒಂದಿಬ್ಬರು ಪತ್ರಕರ್ತರು ಒಳಗೇ ಉಳಿಯುವಲ್ಲಿ ಯಶಸ್ವಿಯಾದರು. ಸಭೆಯಲ್ಲೂ ಸಹ ಜಯಲಲಿತಾರ ಬೆಂಬಲದ ವಾಪಸಾತಿಯ ಸುದ್ದಿಯ ಹಾಗೂ ಆನಂತರದಲ್ಲಿ ಉದ್ಭವಿಸಬಹುದಾದ ಪರಿಸ್ಥಿತಿಯ ಬಗ್ಗೆ ಚರ್ಚೆ ನಡೆಯಿತು. ಸಭೆಯ ನಡುವೆ ಚಹಾ ವಿರಾಮದಲ್ಲಿ ವಾಜಪೇಯಿಯವರು ಹೊರಗೆ ಬಂದಾಗ, ಇಲ್ಲಿ ಚಹಾ ಮಾತ್ರವಲ್ಲ ಕುಡಿಯಲು ನೀರೂ ಕೂಡ ಇಲ್ಲ ಎಂದು ಪತ್ರಕರ್ತರು ಅವರಿಗೆ ಚಾಡಿಯ ರೀತಿಯಲ್ಲಿ ಹೇಳಿದರು. ವಾಜಪೇಯಿ ನಕ್ಕರು. ಮತ್ತೆ ಒಂದಷ್ಟು ಗಂಭೀರ ಶೈಲಿಯಲ್ಲಿ ಕಣ್ಣುಗಳನ್ನು ಮತ್ತಷ್ಟು ದೊಡ್ಡದು ಮಾಡಿಕೊಂಡು ಹೇಳಿದರು, 'ಏನು ಮಾಡೋದು.... ಈಗೀಗ ಸ್ಥಿತಿ ನೀರಿನಂತೇ ಆಗಿ ಹೋಗುತ್ತಿದೆ.'</p>
		<p>ಯಾವತ್ತೇ ಆಗಲಿ ಜಯಲಲಿತಾರು ವಾಜಪೇಯಿಯವರನ್ನು ಸಹಜವಾಗಿರಲು ಬಿಡಲೇ ಇಲ್ಲ. ಹಿರಿಯ ಪತ್ರಕರ್ತರಾದ ವಿನೋದ್‍ಮೆಹ್ತಾರು ಹೇಳಿದರು. ಒಮ್ಮೆ ಅವರು ವಾಜಪೇಯಿಯವರನ್ನು ಭೇಟಿ ಮಾಡಲು ಪ್ರಧಾನಮಂತ್ರಿ ನಿವಾಸಕ್ಕೆ ಹೋಗಿದ್ದಾಗ ಅವರ ಮೂಡು ಕೆಟ್ಟುಹೋಗಿತ್ತಂತೆ. ಮೆಹ್ತಾ ಕೇಳಿದರಂತೆ, 'ಏನಾಯ್ತು ಸರ್....?' ವಾಜಪೇಯಿ ಉತ್ತರಿಸಿದರಂತೆ, 'ಏನೂ ಇಲ್ಲ. ಬೆಳ ಬೆಳಗ್ಗೆಯೇ ಜಯಲಲಿತಾರು ಫೋನ್ ಮಾಡಿದರು.' ವ್ಯವಹಾರದಲ್ಲಿ ಪ್ರಜಾಸತ್ತಾತ್ಮಕತೆಯಿಲ್ಲದ, ವಿನಾಕಾರಣ ಷರತ್ತು ಹಾಕುವ ನಾಯಕರು ಅವರಿಗೆ ಇಷ್ಟವಾಗುತ್ತಿರಲಿಲ್ಲ.</p>
		<p>ಬಿಜೆಪಿಯು ಡಿಎಂಕೆಯೊಂದಿಗೆ ಸಂಬಂಧ ಕುದುರಿಸಲು ಪ್ರಯತ್ನಿಸುತ್ತಿದೆ ಎಂದು ಜಯಲಲಿತಾರು 1999ರಲ್ಲೊಮ್ಮೆ ಕೋಪಗೊಂಡರು. ಇಂಥದ್ದರಲ್ಲಿ ಅವರನ್ನು ಸಮಾಧಾನ ಪಡಿಸಲು ವಿಜಯ್‍ಗೋಯಲ್‍ರ ಮನೆಯಲ್ಲಿ ಭೋಜನಕೂಟಕ್ಕೆ ಕರೆಯಲಾಯಿತು. ಜಯಲಲಿತಾರ ಸಿಟ್ಟು ಒಮ್ಮೆಲೇ ಇಳಿದುಹೋಯಿತು, ಸುಮಾರು ಕೆಲವು ದಿನಗಳವರೆಗೂ ಶಾಂತವಾಗಿದ್ದರು ಎಂದು ಗೋಯಲ್ ಹೇಳುತ್ತಾರೆ. ಇದೇ ರೀತಿಯಲ್ಲಿ 2001ರಲ್ಲಿ ಮಮತಾ ಬ್ಯಾನರ್ಜಿಯು ಕೋಪಗೊಂಡಿದ್ದಾಗ ಆಕೆಯನ್ನು ಸಮಾಧಾನಪಡಿಸಲು ಇದೇ ವಿಜಯ್ ಗೋಯಲ್‍ರನ್ನು ಕಳುಹಿಸಲಾಗಿತ್ತು.</p>
		<p>ಎಐಡಿಎಂಕೆಯ ನಾಯಕರಾದ ವಿ. ಮೈತ್ರೇಯನ್‍ರು ಮೆಡಿಕಲ್ ಓದುವಾಗ ಸಾರ್ವಜನಿಕ ಕಾರ್ಯಕ್ರಮವೊಂದರಲ್ಲಿ ಮೊದಲ ಬಾರಿ ವಾಜಪೇಯಿಯವರನ್ನು ಹತ್ತಿರದಿಂದ ನೋಡಿದ್ದರು ಮತ್ತು ಅವರ ಭಾಷಣ ಕೇಳಿದ್ದರು. ಅಂದಿನಿಂದ ಅವರ ಅಭಿಮಾನಿಯಾಗಿಬಿಟ್ಟಿದ್ದರು. ಜನತಾ ಪಾರ್ಟಿ ಸರ್ಕಾರದಲ್ಲಿ ವಾಜಪೇಯಿಯವರು ವಿದೇಶಮಂತ್ರಿಯಾಗಿದ್ದರು. ಆ ಸಮಯದಲ್ಲಿ ಅವರು ನಾಗಪುರದ ಅತ್ಯಂತ ದೊಡ್ಡ ಮೈದಾನವಾದ ಕಸ್ತೂರಚಂದ್ ಪಾರ್ಕಿನಲ್ಲಿ ನಡೆಯಲಿದ್ದ ಸಾರ್ವಜನಿಕ ಸಭೆಯನ್ನುದ್ದೇಶಿಸಿ ಮಾತಾಡಲು ಬಂದಿದ್ದರು. ಈ ಸಭೆಯಲ್ಲಿ ಅವರು ಹೇಳಿದರು. 'ನಾವು ಖಂಡಿತ ತಪ್ಪು ಮಾಡೇ ಮಾಡುತ್ತೇವೆ, ಆದರೆ ಮೋಸ ಮಾಡುವುದಿಲ್ಲ.' ಈ ಒಂದೇ ಒಂದು ಮಾತು ಇವತ್ತೂ ಕೂಡ ಮೈತ್ರೇಯನ್‍ರವರನ್ನು ವಾಜಪೇಯಿಯವರತ್ತ ಸೆಳೆಯುತ್ತಿರುತ್ತದೆ.</p>
		<p>ಸಚಿವಾಲಯಗಳನ್ನು ವಿಂಗಡಿಸುವಾಗ ಇರಬಹುದು ಅಥವಾ ಆ ಸಚಿವಾಲಯಗಳ ಕಾರ್ಯಭಾರಗಳನ್ನು ವಿಂಗಡಿಸುವಾಗಿರಬಹುದು, ಜಯಲಿತಾರಂತೆ ಎನ್‍ಡಿಎ ಸರ್ಕಾರಕ್ಕೆ ತಲೆನೋವಾಗಿದ್ದ ಮತ್ತೊಬ್ಬ ಮಹಿಳಾ ನಾಯಕಿಯೆಂದರೆ ತೃಣಮೂಲ ಕಾಂಗ್ರೆಸ್‍ನ ಮಮತಾ ಬ್ಯಾನರ್ಜಿ. ಹಿರಿಯ ಪತ್ರಕರ್ತರಾದ ಉಮೇಶ್ ಉಪಾಧ್ಯಾಯರು ಹೇಳುತ್ತಾರೆ. 'ಮಮತಾರವರು ರೈಲ್ವೇ ಮಂತ್ರಿಯಾಗಿದ್ದಾಗ ಪ್ರತಿದಿನ ಒಂದಲ್ಲ ಒಂದು ಸಮಸ್ಯೆ ಎದುರಾಗುತ್ತಿತ್ತು. ಒಮ್ಮೆ ಪೆಟ್ರೋಲ್ ಡೀಸಲ್‍ನ ದರ ಏರಿಕೆಗೆ ಸಂಬಂಧಿಸಿದಂತೆ ಆಕೆ ಕೋಪಗೊಂಡಿದ್ದರು. ಸಂಕಟಮೋಚನ ಜಾರ್ಜ್ ಫರ್ನಾಂಡಿಸ್‍ರಿಗೆ ಆಕೆಯನ್ನು ಸಮಾಧಾನಪಡಿಸಲು ಕೊಲ್ಕತ್ತಾಕ್ಕೆ ಕಳುಹಿಸಲಾಯಿತು. ಜಾರ್ಜ್‍ರು ಸಂಜೆಯಿಂದ ರಾತ್ರಿ ಪೂರಾ ಕಾಯುತ್ತಿದ್ದರು. ಆದರೂ ಮಮತಾರ ಭೇಟಿಯಾಗಲಿಲ್ಲ. ಇದಾದ ನಂತರ ಒಮ್ಮೆ ವಾಜಪೇಯಿಯವರು ಮಮತಾ ದೀದಿಯವರ ಮನೆಗೇ ಹೋದರು. ಆ ದಿನ ಆಕೆ ಕೊಲ್ಕತ್ತಾದಲ್ಲಿರಲೇ ಇಲ್ಲ. ವಾಜಪೇಯಿಯವರು ಮಮತಾರ ತಾಯಿಯನ್ನು ಭೇಟಿಮಾಡಿ ಪಾದಮುಟ್ಟಿದರು ಮತ್ತು ಆ ತಾಯಿಗೆ ಹೇಳಿದರು, 'ತಮ್ಮ ಮಗಳು ತುಂಬಾ ಹಠಮಾರಿ, ತುಂಬಾ ಸತಾಯಿಸುತ್ತಾರೆ.' ಆದದ್ದೇನು! ಮಮತಾರ ಸಿಟ್ಟು ನಿಮಿಷಗಳಲ್ಲಿ ಇಳಿದುಹೋಯಿತು.'</p>
		<p>ಹಿರಿಯ ಪತ್ರಕರ್ತರೂ ಮತ್ತು ಅಸೋಸಿಯೇಟ್ ಸಂಪಾದಕರೂ ಆದ ಗೌತಮ್ ಲಾಹಿಡಿಯವರು ಹೇಳುತ್ತಾರೆ, 'ನರಸಿಂಹರಾವ್‍ರವರ ಸರ್ಕಾರದ ಕಾಲದಲ್ಲಿ ಸೀತಾರಾಂ ಕೇಸರಿಯವರು ಕಾಂಗ್ರೆಸ್ಸಿನ ಅಧ್ಯಕ್ಷರಾಗಿದ್ದರು. ಆಗ ಮಮತಾರವರು ಪಶ್ಚಿಮ ಬಂಗಾಳದ ಕಾಂಗ್ರೆಸ್ಸಿನ ಅಧ್ಯಕ್ಷೆಯಾಗಬಯಸಿದ್ದರು. ಆದರೆ ಕೇಸರಿಚಾಚಾರು ಇದನ್ನು ಒಪ್ಪಿರಲಿಲ್ಲ. ಇದಾದ ಮೇಲೆ 1999ರಲ್ಲಿ ವಾಜಪೇಯಿಯವರ 13 ದಿನಗಳ ಸರ್ಕಾರ ಬಂದು ಹೋಗಿ, ದೇವೇಗೌಡರ ಸರ್ಕಾರ ಬಂತು. ಆಗ ಜಾರ್ಜ್ ಫರ್ನಾಂಡಿಸ್‍ರು ಮಮತಾರ ಸಂಪರ್ಕದಲ್ಲಿದ್ದರು. ಆಗ ಮಮತಾರವರು ಕಾಂಗ್ರೆಸ್ಸಿನ ಸಂಸದೆಯಾಗಿದ್ದರು. ಆಗ ಆಕೆಯು ದೇವೇಗೌಡರ ಸರ್ಕಾರದ ವಿರುದ್ಧ ಅವಿಶ್ವಾಸ ಪೀಠಿಕೆಯಿಟ್ಟರು. ನಂತರ ಈ ಪ್ರಸ್ತಾವನೆಯನ್ನು ಕಾಂಗ್ರೆಸ್ಸು ವಾಪಸ್ಸು ಪಡೆಯಿತು. ಆಗ ಕಾಂಗ್ರೆಸ್ಸನ್ನು ವಿಪರೀತವಾಗಿ ಟೀಕೆ ಮಾಡಲಾಯಿತು.</p>
		<p>ಜಾರ್ಜ್ ಫರ್ನಾಂಡಿಸರು ಮಮತಾರನ್ನು ವಾಜಪೇಯಿಯವರ ಭೇಟಿಮಾಡಿಸಲು ಕರೆದು ಕೊಂಡು ಹೋದರು. 'ತಾವಂತೂ ಫೈರಿಂಗ್ ಲೇಡಿಯಾಗಿದ್ದೀರಿ. ಅಂದರೆ ಅಗ್ನಿಗಣನಾ ತರಹ' ಎಂದು ವಾಜಪೇಯಿಯವರು ಮಮತಾರಿಗೆ ಹೇಳಿದರು. ಮೊದಲ ಬಾರಿಗೆ 'ಅಗ್ನಿಗಣನಾ' ಎಂದು ಮಮತಾರನ್ನು ಕರೆದದ್ದು ವಾಜಪೇಯಿಯವರೇ! ವಾಜಪೇಯಿಯವರ ಈ ಆರಂಭಿಕ ಶೈಲಿಯಿಂದ ಮಮತಾರ ಜೊತೆಗಿನ ಅವರ ನಂಟು ಉತ್ತಮವಾಯಿತು. ಆಕೆಯು ತೃಣಮೂಲ ಕಾಂಗ್ರೆಸ್ಸನ್ನು ಹುಟ್ಟು ಹಾಕಿದರು ಮತ್ತು ಎನ್‍ಡಿಎ ಜೊತೆ ಕೈಗೂಡಿಸಿದರು.</p>
		<p>ಗೌತಮ್ ಲಾಹಿಡಿಯವರು ಹೇಳುತ್ತಾರೆ, ಜನವರಿ 2001ರಲ್ಲಿ ಪಶ್ಚಿಮ ಬಂಗಾಳದ ಪಶ್ಚಿಮ ಮಿದನಾಪುರದ ಸಣ್ಣ ಅಂಗಾಡಿಯಾ ಪ್ರದೇಶದಲ್ಲಿ ದಂಗೆಯಾಯಿತು. ಇದರಲ್ಲಿ ತೃಣಮೂಲ ಕಾಂಗ್ರೆಸ್ಸಿನ 11 ಬೆಂಬಲಿಗರು ಸತ್ತಿದ್ದರು. ಸಿಪಿಎಂನ ಜನರು ಈ ದಂಗೆ ಮಾಡಿದರೆಂಬ ಆಪಾದನೆಯಿತ್ತು. ಮಮತಾ ಬ್ಯಾನರ್ಜಿಯವರು ತುಂಬಾ ಸಿಟ್ಟಾಗಿದ್ದರು. ಅವರು ಪಶ್ಚಿಮ ಬಂಗಾಳದ ಲೆಫ್ಟ್ ಪಾರ್ಟಿಯ ಬುದ್ಧದೇವ ಭಟ್ಟಾಚಾರ್ಯರ ಸರ್ಕಾರವನ್ನು ವಜಾ ಮಾಡಬೇಕೆಂಬ ಬೇಡಿಕೆಯೊಡ್ಡಿದರು. ಆದರೆ ಎನ್‍ಡಿಎ ಸರ್ಕಾರದಲ್ಲಿ ಕೇಳುವವರೇ ಇರಲಿಲ್ಲ. ಮಮತಾರು ವಾಜಪೇಯಿಯವರನ್ನು ಭೇಟಿಮಾಡಲು ದೆಹಲಿಗೆ ಹೋದರು. ತಮ್ಮ ಜೋಳಿಗೆಯಿಂದ ಮೂಳೆಗಳನ್ನು ಮತ್ತು ತಲೆಬುರುಡೆಗಳನ್ನು ತೆಗೆದು ಒಂದೊಂದೇ ಬುರುಡೆಗಳನ್ನು ವಾಜಪೇಯಿಯವರ ಮೇಜಿನ ಮೇಲಿಡತೊಡಗಿದರು. ಇದ್ದಕ್ಕಿದ್ದಂತೆ ಇದೇನು ನಡೆಯುತ್ತಿದೆ ಎಂದು ವಾಜಪೇಯಿಯವರಿಗೆ ಅರ್ಥವಾಗಲೇ ಇಲ್ಲ. 'ಇದು ನಿಜವಾಗಿ ಗಂಭೀರವಾದ ವಿಷಯವಾಗಿದೆ. ಆದರೆ ರಾಷ್ಟ್ರಪತಿ ಆಳ್ವಿಕೆ ಹೇರುವುದೆಲ್ಲ ಗೃಹ ಸಚಿವಾಲಯಕ್ಕೆ ಬಿಟ್ಟ ವಿಚಾರ. ಇದು ಅಲ್ಲಿನ ಕೆಲಸವಾಗಿದೆ. ಅವರ ಅನುಮೋದನೆ ಮೇರೆಗೆ ಕ್ಯಾಬಿನೆಟ್ಟಿನಲ್ಲಿ ತೀರ್ಮಾನ ತೆಗೆದುಕೊಳ್ಳಲಾಗುವುದು. ಆದ್ದರಿಂದ ತಾವು ಗೃಹ ಸಚಿವರಾದ ಆಡ್ವಾಣಿಯವರನ್ನು ಭೇಟಿ ಮಾಡುವುದೊಳ್ಳೆಯದು' ಎಂದು ವಾಜಪೇಯಿಯವರು ಸಲಹೆ ನೀಡಿದರು. ನಂತರ ಮಮತಾರು ಗೃಹಮಂತ್ರಿಯಾದ ಆಡ್ವಾಣಿಯವರನ್ನು ಸಂಧಿಸಿದರು. ಆಡ್ವಾಣಿಯವರು ರಾಷ್ಟ್ರಪತಿ ಶಾಸನದ ಬಗ್ಗೆ ಭರವಸೆ ಕೊಡಲಿಲ್ಲ, ಆದರೆ ಪ್ರಕರಣವನ್ನು ಸಿಬಿಐ ತನಿಖೆಗೆ ಆದೇಶಿಸಿದರು. ಮಮತಾರವರು ಕ್ರೋಧಿತರಾದರು. ಪಶ್ಚಿಮ ಬಂಗಾಳದ ಮುಖ್ಯಮಂತ್ರಿಯಾದ ಬುದ್ಧದೇವ ಭಟ್ಟಾಚಾರ್ಯ ಹಾಗೂ ಆಡ್ವಾಣಿ ನಡುವೆ ಉತ್ತಮ ಮಿತ್ರತ್ವವಿರುವುದರಿಂದ ವಾಜಪೇಯಿಯವರು ಒಪ್ಪಿಕೊಂಡರೂ ಆಡ್ವಾಣಿಯವರು ಒಪ್ಪಿಕೊಳ್ಳಲಿಲ್ಲ ಎಂದು ಮಮತಾರವರಿಗೆ ಅನ್ನಿಸಿತು. ಏನಾದರೂ ಪಶ್ಚಿಮ ಬಂಗಾಳದಲ್ಲಿ ರಾಷ್ಟ್ರಪತಿ ಆಳ್ವಿಕೆ ಹೇರಿ ರಾಜ್ಯ ಸರ್ಕಾರವನ್ನು ವಜಾ ಮಾಡಿದರೆ ಪರಿಸ್ಥಿತಿ ನೆಟ್ಟಗಿರುವುದಿಲ್ಲ ಎಂದು ಮುಖ್ಯಮಂತ್ರಿ ಬುದ್ಧದೇವ ಭಟ್ಟಾಚಾರ್ಯ ಕೇಂದ್ರ ಸರ್ಕಾರವನ್ನು ಎಚ್ಚರಿಸಿದರು.</p>
		<p>ಮುಂಬರುವ ಕೆಲವು ತಿಂಗಳುಗಳಲ್ಲಿ ಪಶ್ಚಿಮ ಬಂಗಾಳದ ಚುನಾವಣೆಗಳು ನಡೆಯಲಿದ್ದವು. ಈಗ ಬಿಜೆಪಿಯ ಜೊತೆಯಲ್ಲಿದ್ದುಕೊಂಡಿದ್ದರೆ ನಾಳೆ ರಾಜ್ಯದಲ್ಲಿ ಮುಸ್ಲಿಮರ ಓಟುಗಳನ್ನೆಲ್ಲ ಕಳೆದುಕೊಳ್ಳಬೇಕಾಗಬಹುದೆಂದು ಮಮತಾರಿಗೆ ಅನ್ನಿಸತೊಡಗಿತು.</p>
		<p>ಹೀಗಾಗಿ ಮಮತಾರವರು ಸರ್ಕಾರದಿಂದ ಹೊರ ಹೋಗಲು ಬೇಕಾದ ನೆವಕ್ಕೆ ಕಾಯುತ್ತಿದ್ದರು. 2001ರ ತೆಹಲ್ಕಾ ಸ್ಟಿಂಗ್ ಆಪರೇಷನ್‍ನಿಂದ ಅದು ಸಿಕ್ಕಿತು. 'ಈ ಸ್ಟಿಂಗ್ ಆಪರೇಶನ್‍ನ ನಂತರ ಜಾರ್ಜ್ ಫರ್ನಾಂಡಿಸ್‍ರವರು ಕೂಡಲೇ ರಾಜೀನಾಮೆ ನೀಡಬೇಕು ಹಾಗೂ ಜಯಾಜೇಟ್ಲಿಯವರು ಅಧ್ಯಕ್ಷ ಸ್ಥಾನದಿಂದ ಕೆಳಗಿಳಿಯಬೇಕು. ಯಾವುದೇ ಕಾರಣದಿಂದಾಗಲೀ ಹಾಗೂ ಯಾವುದೇ ರೀತಿಯಿಂದಾಗಲೀ ನಾವು ಪ್ರಧಾನಮಂತ್ರಿಗಳ ಶೋಭೆ ಕಡಿಮೆಯಾಗುವುದನ್ನು ಸಹಿಸಲಾರೆವು' ಎಂದು ಕೂಡಲೇ ಪ್ರಧಾನಿಗಳಿಗೆ ಪತ್ರ ಬರೆದರು. ಪ್ರಧಾನಿಗಳು ಮಮತಾರವರ ಬೇಡಿಕೆಗಳನ್ನು ಪೂರೈಸಲು ಒಪ್ಪಿದರು. ಅದರಂತೆ ಮಾರ್ಚ್ 15ಕ್ಕೆ ಆ ಕಡೆ ಜಾರ್ಜ್‍ರು ರಾಜೀನಾಮೆ ಸಲ್ಲಿಸುತ್ತಿರುವುದಾಗಿ ಘೋಷಿಸುತ್ತಿದ್ದಾಗ ಈ ಕಡೆ ಪತ್ರಿಕಾಗೋಷ್ಠಿಯೊಂದರಲ್ಲಿ ಮಮತಾ ಬ್ಯಾನರ್ಜಿ ಮತ್ತು ಅವರ ಸಹಮಂತ್ರಿ ಅಜಿತ್‍ಪಾಂಜಾರು ರಾಜೀನಾಮೆ ಸಲ್ಲಿಸುತ್ತಿರುವುದಾಗಿ ಘೋಷಿಸಿದರು. ಅವರ ಒಂಭತ್ತು ಸಂಸದರು ಕೂಡ ಸರ್ಕಾರಕ್ಕೆ ನೀಡಿರುವ ಬೆಂಬಲವನ್ನು ವಾಪಸ್ಸು ಪಡೆಯುತ್ತಿರುವುದಾಗಿ ಘೋಷಿಸಿದರು. ಸ್ಟಿಂಗ್ ಆಪರೇಷನ್‍ನಿಂದ ಸರ್ಕಾರದ ಘನತೆಗೆ ಧಕ್ಕೆ ಬಂದಿರುವುದರಿಂದ ನಾವಿನ್ನು ಸರ್ಕಾರದಲ್ಲಿ ಮುಂದುವರೆಯುವುದು ಸೂಕ್ತವಲ್ಲ, ಆದ್ದರಿಂದ ಜಾರ್ಜ್‍ರ ರಾಜೀನಾಮೆಯನ್ನು ಕಟ್ಟಿಕೊಂಡು ನಮಗೇನಾಗಬೇಕು? ಎಂದು ಮಮತಾರು ಹೇಳಿದರು.</p>
		<p>ಎನ್‍ಡಿಎಯಿಂದ ಹೊರಕ್ಕೆ ಬಂದ ಕೆಲವು ದಿನಗಳ ನಂತರದಲ್ಲೇ ಮಮತಾರು ಪಶ್ಚಿಮಬಂಗಾಳದ ಚುನಾವಣೆಯಲ್ಲಿ ನಾಲ್ಕು ವರ್ಷಗಳ ಹಿಂದೆ ಅಂದರೆ 1997ರಲ್ಲಿ ತಾವು ಬಿಟ್ಟು ಬಂದಿದ್ದ ಅದೇ ಕಾಂಗ್ರೆಸ್ ಜೊತೆ ಹೊಂದಾಣಿಕೆ ಮಾಡಿಕೊಂಡರು. ಆದರೆ 2001ರಲ್ಲಿ ಮಮತಾರ ಮುಖ್ಯಮಂತ್ರಿ ಕನಸು ನನಸಾಗಲಿಲ್ಲ. 294 ಸೀಟುಗಳ ವಿಧಾನಸಭಾ ಚುನಾವಣೆಯಲ್ಲಿ ಲೆಫ್ಟ್ ಪಾರ್ಟಿ ಹಾಗೂ ಅದರ ಮಿತ್ರಕೂಟಗಳಿಗೆ 196 ಸೀಟುಗಳು ಹಾಗೂ ಮಮತಾ ಹಾಗೂ ಅವರ ಮಿತ್ರ ಪಕ್ಷಗಳಿಗೆ 98 ಸೀಟುಗಳು ಮಾತ್ರ ದೊರೆತವು. ಇದರಲ್ಲಿ ತೃಣಮೂಲದವರು 60 ಜನ ಇದ್ದರು. ಚುನಾವಣೆಗಳಲ್ಲಿ ಸೋತ ನಂತರ ಮಮತಾರವರು ಮತ್ತೆ ಎನ್‍ಡಿಎಯಲ್ಲಿ ನುಸುಳಲು ಪ್ರಯತ್ನ ಮಾಡಿದರು. ಆದರೆ ಬಿಜೆಪಿಯ ರಾಜ್ಯ ಘಟಕವು ಇದನ್ನು ವಿರೋಧಿಸಿತು. ಕೊನೆಗೆ 2004ರಲ್ಲಿ ಮಮತಾರು ಎನ್‍ಡಿಎಯ ಒಂದು ಭಾಗವಾದರು ಮತ್ತು ಕಲ್ಲಿದ್ದಲು ಮಂತ್ರಿಯಾದರು.</p>
		<p>1998ರ ಸರ್ಕಾರದಲ್ಲಿ ವಿಶ್ವಾಸ ಮತಯಾಚನೆಯ ಪ್ರಸಂಗ ತಲೆಯೆತ್ತಿದಾಗ ಪಾರ್ಟಿಯ ಮ್ಯಾನೇಜರ್ ಮತ್ತು ನಾಯಕರಾದ ಪ್ರಮೋದ್ ಮಹಾಜನ್‍ರು ರಾಜಕೀಯ ಪಕ್ಷಗಳೊಡನೆ ಮಾತುಕತೆಯಾಡುತ್ತಿದ್ದರು. 'ಬಿಎಸ್‍ಪಿಯ ಸುಪ್ರೀಮೋ ಆದ ಕಾನ್ಷೀರಾಮ್‍ರೊಡನೆಯೂ ಸಹ ಮಾತಾಡಿದ್ದಾಗಿದೆ ಎಂದು ಆ ಸಮಯದಲ್ಲಿ ಮಹಾಜನರು ನನಗೆ ಹೇಳಿದ್ದರು. ಬಿಎಸ್‍ಪಿಯ ಐವರು ಸಂಸದರಿದ್ದರು. ಬಿಎಸ್‍ಪಿ ವಿಶ್ವಾಸ ಮತದ ವಿರುದ್ಧ ಮತ ಚಲಾಯಿಸುವುದಿಲ್ಲ ಮತ್ತು ಅವಶ್ಯಕತೆ ಇದ್ದರೆ ವಾಕ್‍ಔಟ್ ಮಾಡಲಾಗುವುದೆಂದು ನಿರ್ಧರಿಸಲಾಯಿತು. ಮಹಾಜನರು ನಿರಂತರವಾಗಿ ಕಾನ್ಷೀರಾಮರ ಸಂಪರ್ಕದಲ್ಲಿದ್ದರು. ನನ್ನನ್ನು ತಾತ್ಸಾರ ಮಾಡಲಾಗುತ್ತಿದೆ ಎಂದು ಮಾಯಾವತಿಯವರಿಗೆ ಅನ್ನಿಸಿತು. ಆಕೆ ಸಿಟ್ಟಾದರು. ಆದರೆ ಬಿಜೆಪಿಯ ನಾಯಕರು ಬೇರೆರೀತಿ ಹೇಳುತ್ತಾರೆ. 1999ರಲ್ಲಿ ವಿಶ್ವಾಸ ಮತ ಯಾಚನೆಯ ಹಿಂದಿನ ರಾತ್ರಿ ಬಿಎಸ್‍ಪಿಯ ಉದ್ದೇಶ ಬದಲಾಯಿತು. ವಿಶ್ವಾಸಮತದ ವಿರುದ್ಧ ಓಟು ಚಲಾಯಿಸುವುದೆಂಬ ಸುದ್ದಿ ಕೇಳಿ ಬಂತು. ಮಾಯಾವತಿಯವರನ್ನು ಸಮಾಧಾನಪಡಿಸಬೇಕೆಂದರೆ ಅಷ್ಟು ಹೊತ್ತಿಗೆ ಕಾಲ ಮೀರಿಹೋಗಿತ್ತು.</p>
		<p>1999ರಲ್ಲಿ ವಿಶ್ವಾಸಮತವಿಲ್ಲದೆ ಸೋಲಲು ಪ್ರಮುಖ ಕಾರಣ ಮಾಯಾವತಿಯರ ನಿರ್ಧಾರ ಕೂಡ ಆಗಿತ್ತು. ಬೇರೆ ರಾಜಕಾರಣಿಯಾಗಿದ್ದಿದ್ದರೆ ಅವರುಗಳ ಜೊತೆ ಮಾತೂ ಕೂಡ ಆಡುತ್ತಿರಲಿಲ್ಲ. ಆದರೆ ವಾಜಪೇಯಿ ಆ ತರಹದವರಲ್ಲ. ಅವರು ಸದಾ ರಾಷ್ಟ್ರದ ಹಿತದ ಬಗ್ಗೆ, ರಾಜ್ಯದ ಹಿತದ ಬಗ್ಗೆ ಮತ್ತು ತನ್ನ ಜನರ ಹಿತದ ಬಗ್ಗೆ ಚಿಂತಿಸುತ್ತಿದ್ದರು. ಇಷ್ಟಾದರೂ ಕಾನ್ಷೀರಾಮರೊಡನೆ ಅವರು ತುಂಬಾ ಚೆನ್ನಾಗೇ ಇದ್ದರು. ಈ ಗೆಳೆತನದಿಂದಲೇ ಉತ್ತರ ಪ್ರದೇಶದಲ್ಲಿ ಬಿಜೆಪಿ ಮತ್ತು ಬಿಎಸ್‍ಪಿಗಳ ಮೈತ್ರಿಯ ಸರ್ಕಾರ ರಚಿತವಾಯಿತು. ಬಿಎಸ್‍ಪಿಯೊಂದಿಗೆ ಸೇರಿಕೊಂಡಿದ್ದರಿಂದ ಬಿಜೆಪಿಯ ಸವರ್ಣೀಯರ ಪಕ್ಷವೆಂಬ ಕಳಂಕ ದೂರವಾಗಿ ಪಕ್ಷವು ಸ್ವಲ್ಪ ಇನ್ನೂ ಮುಂದೆ ಹೋಗಬಹುದು ಎಂದು ವಾಜಪೇಯಿ ಭಾವಿಸಿದ್ದರು. ಯುಪಿಯಲ್ಲಿ ಮುಲಾಯಂ ಸಿಂಹರ ಓಟು ಬ್ಯಾಂಕನ್ನು ಎದುರಿಸಬೇಕಾದರೆ ಬಿಎಸ್‍ಪಿಯ ಅವಶ್ಯಕತೆಯಿದೆ ಮತ್ತು ಈ ಮೈತ್ರಿಯಿಂದ ಎರಡೂ ಪಕ್ಷಗಳ ಶಕ್ತಿಯು ಒಂದು ಮತ್ತು ಒಂದು ಸೇರಿ ಹನ್ನೊಂದಾಗುತ್ತದೆ ಎಂಬ ವಾಜಪೇಯಿಯವರ ಕಲ್ಪನೆಯನ್ನು ರಾಜಕೀಯ ಅಸಹಾಯಕತೆ ಅಥವಾ ಅವರ ತಿಳುವಳಿಕೆ ಎಂದು ನಂಬಲಾಗುತ್ತದೆ.</p>
		<p>ಕಾಂಗ್ರೆಸ್ಸೇತರ ಹಣಕಾಸು ಮಂತ್ರಿಯೊಬ್ಬ ಅತಿ ಹೆಚ್ಚು ಬಜೆಟ್ ಮಂಡಿಸಿದವರು ಯಾರಾದರೂ ಇದ್ದರೆ ಅದು ವಾಜಪೇಯಿ ಸರ್ಕಾರದಲ್ಲಿ ಹಣಕಾಸು ಮಂತ್ರಿಯಾಗಿದ್ದ ಯಶವಂತಸಿನ್ಹಾ ಮಾತ್ರ. ಅವರು ಐದು ಬಾರಿ ಬಜೆಟ್ ಮಂಡಿಸಿದರು. ಯಶವಂತರು ಹೇಳುತ್ತಾರೆ, 'ಮೊದಲ ಬಜೆಟ್ ಮಂಡಿಸುವಾಗ ಬಜೆಟ್ ಯಾವ ರೀತಿ ಇರಬೇಕು ಎಂಬ ಮಾರ್ಗದರ್ಶನಕ್ಕಾಗಿ ವಾಜಪೇಯಿಯವರ ಬಳಿ ಹೋದೆ. ರೈತರನ್ನು ಗಮನದಲ್ಲಿಟ್ಟುಕೊಂಡು, ಹಳ್ಳಿ-ಬಡವರನ್ನು ಗಮನದಲ್ಲಿಟ್ಟುಕೊಂಡು ಬಜೆಟ್ ತಯಾರಿಸಿ ಎಂದಿದ್ದರು. ಅದೇ ಸಂದರ್ಭದಲ್ಲಿ ಕಿಸಾನ್ ಕ್ರೆಡಿಟ್ ಕಾರ್ಡ್‍ಗಳನ್ನು ಪರಿಚಯಿಸಲಾಯಿತು. ಅಲ್ಲದೆ ಗ್ರಾಮೀಣ ರಸ್ತೆಗಳ ಕಾಮಗಾರಿ ಚುರುಕಿನಿಂದ ಸಾಗಿತು.'</p>
		<p>ತಾಂತ್ರಿಕವಾಗಿ ಬಜೆಟ್ಟನ್ನು ವಾಜಪೇಯಿಯವರು ಅರಿತಿರಲಿಲ್ಲ. ಆದರೆ ತಮ್ಮ ರಾಜಕೀಯ ಅನುಭವಗಳಿಂದ ಹಾಗೂ ಸೂಕ್ಷ್ಮ ನೋಟಗಳಿಂದ ಅದರಲ್ಲಿ ಅನೇಕ ಮುಖ್ಯವಾದ ಬದಲಾವಣೆಯ ಸಲಹೆ ನೀಡುತ್ತಿದ್ದರು. ಹೊಸ ಯೋಜನೆಗಳನ್ನು ರೂಪಿಸುವಾಗ ಈ ಯೋಜನೆ ಸಫಲವಾಗುವುದೋ ಇಲ್ಲವೋ..? ಇದರಿಂದ ಯಾರು ಯಾರಿಗೆ ಅನುಕೂಲವಾಗುವುದು....? ಇಂಥ ಪ್ರಶ್ನೆಗಳಿಗೆ ಉತ್ತರ ಕಾಣಿಸುವಲ್ಲಿ ಅವರು ಫೋಕಸ್ ಮಾಡುತ್ತಿದ್ದರು. ಪ್ರತಿ ಬಜೆಟ್ ಮಂಡನೆಯ ಸಮಯದ ಚರ್ಚೆಯನ್ನು ಅವರು ಇಷ್ಟಪಡುತ್ತಿದ್ದರು. ಇತರೆ ಮಂತ್ರಿಗಳ ಸಲಹೆಗಳ ಕಡೆ ಗಮನ ಹರಿಸುತ್ತಿದ್ದರು. ಸಾಮಾನ್ಯವಾಗಿ ಹಣಕಾಸು ಮಂತ್ರಿ ಹಾಗೂ ಯೋಜನಾ ಆಯೋಗದ ನಡುವಿನ ಚರ್ಚೆಯಲ್ಲಿ ತುಂಬಾ ಭಿನ್ನಾಭಿಪ್ರಾಯಗಳಿರುತ್ತಿದ್ದವು. ಜಸವಂತ ಸಿಂಹರಿಗೆ ಅವರು ತುಂಬಾ ಹತ್ತಿರವಾಗಿದ್ದರು. ಆದರೆ ಎಲ್ಲರ ಮಾತನ್ನೂ ಕೇಳುತ್ತಿದ್ದರು ಮತ್ತು ತೀರ್ಮಾನ ತಾವೇ ಸ್ವತಃ ನಿರ್ಧರಿಸುತ್ತಿದ್ದರು. ಜಸವಂತಸಿಂಹರ ಮಾತನ್ನೇ ಅವರು ಹೆಚ್ಚಾಗಿ ಕೇಳುತ್ತಿದ್ದುದು. ತೃಣಮೂಲ ಕಾಂಗ್ರೆಸ್ಸಿನ ನಾಯಕಿಯಾದ ಮಮತಾ ಬ್ಯಾನರ್ಜಿ ರೈಲ್ವೆಮಂತ್ರಿಯಾಗಿದ್ದರು. ಬಜೆಟ್ಟಿನ ಸಂದರ್ಭದಲ್ಲಿ ಆಕೆ ಯಾವಾಗಲೂ ಅಸಮಾಧಾನದಿಂದಿರುತ್ತಿದ್ದರು. ಒಮ್ಮೆ ಅವರು ಕೋಪಗೊಂಡು ಕೆಳಗಿಳಿದು ಹೊರಟೇ ಹೋದರು. ಅವರಿಗೆ ತಿಳಿ ಹೇಳಿ ಎಂದು ವಾಜಪೇಯಿ ಹೇಳಿದರು. ತಿಳಿ ಹೇಳಲಾಯಿತು. ಕೆಲಸ ಸುಸೂತ್ರವಾಯಿತು. ಕೆಲಸ ಸುಗಮಗೊಳಿಸುವ ಕಲೆ ವಾಜಪೇಯಿಯವರಿಗೆ ಚೆನ್ನಾಗಿ ತಿಳಿದಿತ್ತು. ಅವರ ಮೇಲೆ ಸಿಟ್ಟು ಮಾಡಿಕೊಳ್ಳುವುದೆಂದರೆ ಅದು ಕಷ್ಟದ ಕೆಲಸವಾಗಿತ್ತು. ಸಿಟ್ಟು ಮಾಡಿಕೊಂಡವರು ರಾಜಿಯಾಗಲಾರರು ಎಂಬ ಮಾತೇ ಇರುತ್ತಿರಲಿಲ್ಲ.</p>
		<p>1999ರ ಸಾಮಾನ್ಯ ಬಜೆಟ್ಟಿಗಿಂತ ಮುಂಚೆ ಜನವರಿಯಲ್ಲಿ ಹಣಕಾಸು ಮಂತ್ರಿಗಳು ಸಣ್ಣ ಉಳಿತಾಯ ಯೋಜನೆಗಳ ಬಡ್ಡಿದರ ಕಡಿಮೆ ಮಾಡುವ ಮತ್ತು ಆಹಾರ ಪದಾರ್ಥಗಳ ಬೆಲೆ ಹೆಚ್ಚಿಸುವ ತೀರ್ಮಾನ ತೆಗೆದುಕೊಂಡರು. ರಾಜಕೀಯ ವಲಯದಲ್ಲಿ ಇದು ಹೆಚ್ಚು ವಿರೋಧಕ್ಕೊಳಗಾಯಿತು. ಮಿತ್ರಪಕ್ಷಗಳಷ್ಟೇ ಅಲ್ಲ ಬಿಜೆಪಿಯ ಕೆಲವು ನಾಯಕರೂ ಸಹ ಸರ್ಕಾರದ ಹೆಸರು ಹೊರಟು ಹೋಗುತ್ತದೆ ಎಂದು ಹೇಳತೊಡಗಿದರು. ಆದರೂ ಸಹ ಈ ವಿಷಯದಲ್ಲಿ ವಾಜಪೇಯಿಯವರು ತಮ್ಮ ಒಪ್ಪಿಗೆ ಸೂಚಿಸಿದರು. ಇದಾದ ನಂತರ ಹಣಕಾಸು ಮಂತ್ರಿಯಾದ ಯಶವಂತ ಸಿನ್ಹಾರು ವಲ್ರ್ಡ್ ಎಕನಾಮಿಕ್ ಫೋರಮ್‍ನ ವಾರ್ಷಿಕ ಸಭೆಯಲ್ಲಿ ಭಾಗವಹಿಸುವುದಕ್ಕೋಸ್ಕರ ದಾವೋಸ್‍ಗೆ ಹೋದರು. ಸಭೆಯಿಂದ ದೆಹಲಿಗೆ ವಾಪಸ್ಸಾಗುತ್ತಿದ್ದರು. ಏರ್‍ಪೋರ್ಟ್‍ನಲ್ಲೇ ಅವರಿಗೆ, ವಾಜಪೇಯಿಯವರ ನಿವಾಸದಲ್ಲಿ ಎನ್‍ಡಿಎಯ ಕೋಆರ್ಡಿನೇಶನ್ ಕಮಿಟಿಯ ಮುಖ್ಯವಾದ ಸಭೆ ನಡೆದಿದೆ. ನೇರವಾಗಿ ತಾವು ಅಲ್ಲಿಗೆ ಹೋಗಬೇಕಾಗಿದೆ ಎಂಬ ಸಂದೇಶ ಸಿಕ್ಕಿತು. ಸಭೆಯ ಕೋಣೆಯೊಳಗೆ ಹೆಜ್ಜೆಯಿಡುತ್ತಲೇ ಅವರಿಗೆ ಮಿತ್ರಪಕ್ಷಗಳ ನಾಯಕರ ಮುಖಗಳಲ್ಲಿದ್ದ ಸಿಟ್ಟು ಅರ್ಥವಾಯಿತು. ಸಭೆ ನಾಲ್ಕು ಗಂಟೆಗಳವರೆಗೆ ನಡೆಯಿತು. ಬಿಪಿಎಲ್‍ನವರಿಗೆ ಸಿಗುವ ಅಕ್ಕಿ ಹಾಗೂ ಗೋಧಿಯ ಬೆಲೆಯೇರಿಕೆಯನ್ನು ಇಳಿಸುವ ತೀರ್ಮಾನ ತೆಗೆದುಕೊಳ್ಳಬೇಕಾಗಿ ಬಂತು.</p>
		<p>ರಾಜಕೀಯ ಕ್ಷೇತ್ರದಲ್ಲಿ ವಾಜಪೇಯಿಯವರಿಗೆ ಇರುವಂಥ ಆ ರೀತಿಯ ಹಿಡಿತ ಮತ್ತು ಅರಿವನ್ನು ಬಹುಶಃ ನಾವು ತುಂಬಾ ಕಡಿಮೆ ಜನರಲ್ಲಿ ನೋಡುತ್ತೇವೆ. ಕೇವಲ ಮಿತ್ರಪಕ್ಷಗಳಲ್ಲಷ್ಟೇ ಅಲ್ಲ ವಿರೋಧ ಪಕ್ಷಗಳಲ್ಲೂ ಅವರು ಬಹಳ ಉತ್ತಮವಾದ ನಂಟುಹೊಂದಿದ್ದರು. ಇದಕ್ಕೆ ಮುಖ್ಯ ಕಾರಣವೆಂದರೆ ಅವರೆಂದೂ ತಮ್ಮ ವಿರೋಧಿಗಳ ವೈಯಕ್ತಿಕ ನಿಂದನೆ ಮಾಡಿದವರಲ್ಲ. ಅವರೊಬ್ಬ ಉತ್ತಮ ಅತಿಥಿ ಆರಾಧಕರಾಗಿದ್ದರು. ಉತ್ತರ ಪ್ರದೇಶದಲ್ಲಿ ಮುಲಾಯಂರ ಸರ್ಕಾರವನ್ನು ಉರುಳಿಸುವ ಸಿದ್ಧತೆ ನಡೆಯುತ್ತಿದ್ದ ಕಾಲ. ವಾಜಪೇಯಿಯವರು ಅದೇ ಮೊದಲ ಸಲ ಬಹುಜನ ಸಮಾಜ ಪಕ್ಷದ ನಾಯಕರಾದ ಕಾನ್ಷೀರಾಮ್ ಮತ್ತು ಮಾಯಾವತಿಯವರನ್ನು ಭೇಟಿಮಾಡಿದರು. ಈ ಭೇಟಿ ವಾಜಪೇಯಿಯವರ ನಿವಾಸದಲ್ಲೇ ನಡೆಯಿತು. ಅಂದು ರಾತ್ರಿ ಭೋಜನ ವೇಳೆಯಲ್ಲಿ ಸ್ವತಃ ವಾಜಪೇಯಿಯವರೇ ಬಡಿಸಿದರು. ಇದನ್ನು ನೋಡಿದ ಕಾನ್ಷೀರಾಮ್ ಮತ್ತು ಮಾಯಾವತಿ ವಾಜಪೇಯಿಯವರ ವ್ಯಕ್ತಿತ್ವಕ್ಕೆ ಮಾರುಹೋಗಿ ತುಂಬಾ ಪ್ರಭಾವಿತರಾದರು. ಅವರ ಮಾತಿಗೆ ಇಲ್ಲ ಎನ್ನಲಿಲ್ಲ. ರಾಜಕೀಯದಲ್ಲಿ ಇದರ ಪರಿಣಾಮ ಸ್ಪಷ್ಟವಾಗಿ ಗೋಚರಿಸಿತು. ಮುಲಾಯಂರ ಸರ್ಕಾರ ಉರುಳಿ ಹೋಯಿತು.</p>
		<p>2002ರಲ್ಲಿ ಮತ್ತೆ ಬಿಜೆಪಿ-ಬಿಎಸ್‍ಪಿ ಮೈತ್ರಿ ಮಾಡಿಕೊಂಡು ಉತ್ತರ ಪ್ರದೇಶದಲ್ಲಿ ಸರ್ಕಾರ ರಚಿಸುವ ಚರ್ಚೆ ನಡೆದಿತ್ತು. ಬಿಜೆಪಿಯ ಕೇಂದ್ರ ಹಾಗೂ ರಾಜ್ಯ ಘಟಕಗಳಿಗೆ ಇದು ಒಪ್ಪಿಗೆಯಾಗಿತ್ತು. ಆದರೆ ರಾಜನಾಥಸಿಂಹರು ಒಬ್ಬರು ಮಾತ್ರ ಬೇಡ ಎನ್ನುತ್ತಿದ್ದರು. ಮುಂದೆ ಇದರಿಂದ ಪಾರ್ಟಿಗೆ ನಷ್ಟವಾಗುತ್ತದೆ ಎಂಬುದು ಅವರ ವಾದವಾಗಿತ್ತು. ಆಗ ವಾಜಪೇಯಿ ರಾಜನಾಥರನ್ನು ಕರೆದು ಹೊಂದಾಣಿಕೆಯ ಅವಶ್ಯಕತೆ ಹಾಗೂ ಇತರೆ ಕಾರಣಗಳನ್ನು ತಿಳಿಹೇಳಿದರು. ಆದರೆ ರಾಜನಾಥರು ಪಟ್ಟು ಬಿಡಲಿಲ್ಲ ಹಾಗೂ ಕದಲಲಿಲ್ಲ. ಮತ್ತೆ ವಾಜಪೇಯಿ ಮತ್ತು ರಾಜನಾಥರು ಸುಮಾರು ಒಂದು ತಿಂಗಳು ಪರಸ್ಪರ ಮಾತಾಡಲಿಲ್ಲ. ರಾಜನಾಥರು ದುಃಖಿತರಾಗಿದ್ದರು. ನಂತರ ಒಪ್ಪಿಕೊಂಡರು. ಮಾಯಾವತಿಯವರು ಸರ್ಕಾರದ ಪರವಾಗಿ ವಿಶ್ವಾಸಮತ ಯಾಚಿಸಿದಾಗ ಕಾನ್ಷೀರಾಮ್‍ರವರು ಗ್ಯಾಲರಿಯಲ್ಲಿ ಕೂತಿದ್ದರು. ಬಿಜೆಪಿಯ ಪರವಾಗಿ ಪಾರ್ಟಿಯ ಸದನದಲ್ಲಿ ನಾಯಕರಾದ ರಾಜನಾಥಸಿಂಹರು ಪ್ರಸ್ತಾವನೆಯನ್ನು ಸಮರ್ಥಿಸಿದರು. ಮತ್ತು ದಲಿತ ಚೇತನ ಹಾಗೂ ರಾಷ್ಟ್ರೀಯ ಚೇತನದ ಸಾಮರಸ್ಯದ ಮಾತುಗಳನ್ನಾಡಿದರು. ಭಾಷಣ ಮತ್ತು ವಿಶ್ವಾಸ ಮತ ಗೆದ್ದ ನಂತರ ಮಾಯಾವತಿಯವರು ತಾವೇ ಮುಖ್ಯಮಂತ್ರಿಯ ಸ್ಥಾನದಿಂದ ಎದ್ದು ರಾಜನಾಥರ ಬಳಿ ಹೋಗಿ ಧನ್ಯವಾದಗಳನ್ನು ಅರ್ಪಿಸಿದರು. ನಂತರ ಕಾನ್ಷೀರಾಮರು ವಾಜಪೇಯಿಯವರನ್ನು ಭೇಟಿ ಮಾಡಿದಾಗ, ಇದು ರಾಜಕೀಯ ನಾಯಕರ ಭಾಷಣ ಮಾತ್ರವಲ್ಲ ಸ್ಟೇಟ್ಸ್‍ಮ್ಯಾನ್‍ರ ಭಾಷಣದಂತೆ ಇತ್ತು ಎಂದು ರಾಜನಾಥರ ಭಾಷಣವನ್ನು ಬಾಯ್ತುಂಬ ಹೊಗಳಿದರು. ಇದರಿಂದ ವಾಜಪೇಯಿಯವರಿಗೆ ಬಹಳ ಖುಷಿಯಾಯ್ತು.</p>
		<p>2014ರ ಲೋಕಸಭಾ ಚುನಾವಣೆಗಳು ಹತ್ತಿರ ಬಂದಂತೆಲ್ಲ ಬಿಹಾರದ ಮುಖ್ಯಮಂತ್ರಿ ಹಾಗೂ ಜನತಾದಳ ಯುನೈಟೆಡ್‍ನ ನಾಯಕರಾದ ನಿತೀಶ್‍ಕುಮಾರರು ಬಿಜೆಪಿಯ ನಾಯಕ ಹಾಗೂ ಪ್ರಧಾನಮಂತ್ರಿಗಳಾದ ನರೇಂದ್ರಮೋದಿಯವರ ಕಡು ವಿರೋಧಿಯಾಗತೊಡಗಿದ್ದರು. ಆದರೆ 2002ರಲ್ಲಿ ಇದೇ ನಿತೀಶ್‍ಕುಮಾರರು ಗುಜರಾತಿನ ದಂಗೆಯ ಸಮಯದಲ್ಲಿ ಗುಜರಾತಿಗೆ ಹೋಗಿ ಮೋದಿಯವರನ್ನು ಬಾಯ್ತುಂಬ ಹೊಗಳಿದ್ದರು. ಆಗ ನಿತೀಶ್‍ಕುಮಾರರು ವಾಜಪೇಯಿ ಸರ್ಕಾರದಲ್ಲಿ ರೈಲ್ವೆಮಂತ್ರಿಯಾಗಿದ್ದರು ಮತ್ತು ಮೋದಿಯವರು ಗುಜರಾತಿನ ಮುಖ್ಯಮಂತ್ರಿಯಾಗಿದ್ದರು. ಮತ್ತೊಂದೆಡೆ ಈಗ ಮೋದಿಯವರೊಡನೆ ಕೈಜೋಡಿಸಿರುವ ರಾಮ್‍ವಿಲಾಸ್ ಪಾಸ್ವಾನರು ಗುಜರಾತಿನ ದಂಗೆಯನ್ನು ನೋಡಿ ವಾಜಪೇಯಿ ಸರ್ಕಾರದಲ್ಲಿ ರಾಜೀನಾಮೆ ಸಲ್ಲಿಸಿದ್ದರು.</p>
		<p>ನಾನು ರಾಜೀನಾಮೆ ಕೊಟ್ಟುಬಿಡುತ್ತೇನೆ ಎಂದು ಹೇಳುತ್ತಿದ್ದ ಎನ್‍ಡಿಎ ಸರ್ಕಾರದ ಮತ್ತೊಬ್ಬ ಮಂತ್ರಿಯಿದ್ದರು. ಅವರನ್ನು ಪ್ರಧಾನಮಂತ್ರಿಗಳ ಮುಖ್ಯ ಕಾರ್ಯದರ್ಶಿಯಾದ ಬ್ರಜೇಶ್‍ಮಿಶ್ರರು ಸಮಾಧಾನ ಪಡಿಸಿದ್ದರು. ಮಿಶ್ರರಿಗೂ ಅವರಿಗೂ ವರ್ಷಾನುಗಟ್ಟಳೆ ಹಳೆಯ ಸಂಬಂಧವಿತ್ತು. ಅವರು ಬೇರೆ ಯಾರೂ ಅಲ್ಲ, ಜನತಾದಳ ಯುನೈಟೆಡ್‍ನವರೇ ಆದ ಶರದ್‍ಯಾದವ್. ಮಿಶ್ರರ ತಂದೆ ಡಿ.ಪಿ. ಮಿಶ್ರ ಹಾಗೂ ಯಾದವರ ತಂದೆ ಇಬ್ಬರೂ ಮಿತ್ರರಾಗಿದ್ದರು. ಶರದ್ ಯಾದವರು ಮೊದಲ ಸಾರಿ ಚುನಾವಣೆಯಲ್ಲಿ ಗೆಲ್ಲಲು ಮುಖ್ಯ ಪಾತ್ರ ವಹಿಸಿದ್ದವರೆಂದರೆ ಡಿ.ಪಿ. ಮಿಶ್ರರೇ. ಗಜರಾತಿನ ದಂಗೆಯ ನಂತರ ರಾಜೀನಾಮೆ ನೀಡಲು ನಾನು ಸಿದ್ಧನಾದೆ ಎಂದು ಯಾದವರು ಹೇಳಿದರು. ಪ್ರಧಾನಮಂತ್ರಿ ವಾಜಪೇಯಿಯವರ ಬಳಿ ಹೋಗಿ ನಾನು ರಾಜೀನಾಮೆ ಕೊಡುತ್ತೇನೆ ಎಂದು ಹೇಳಿದಾಗ ನಿಮಗೆ ಕಷ್ಟವಾಗುತ್ತಿದೆ. ನಾನು ಈ ಜಗತ್ತಿಗೆ ಮುಖ ತೋರಿಸಲು ಸಾಧ್ಯವಾಗುತ್ತಿಲ್ಲ ಎಂದು ವಾಜಪೇಯಿ ಹೇಳಿದ್ದರಂತೆ.</p>
		<p>ಭಾರತದಲ್ಲಿ ಬಿಬಿಸಿಯ ಉಸ್ತುವಾರಿ ನೋಡಿಕೊಳ್ಳುತ್ತಿದ್ದ ಹಿರಿಯ ಪತ್ರಕರ್ತರಾದ ಮಾರ್ಕ್‍ಟುಲಿ ಹೇಳುತ್ತಾರೆ, 'ಸಮ್ಮಿಶ್ರ ಸರ್ಕಾರವನ್ನು ನಿಭಾಯಿಸುವಲ್ಲಿ ವಾಜಪೇಯಿಯವರ ನಡೆ ನುಡಿ ಬಹಳ ಕೆಲಸಕ್ಕೆ ಬಂದಿತು. ಪ್ರತಿ ರಾಜಕೀಯ ಪಕ್ಷದೊಡನೆಯೂ ಅವರಿಗೆ ಉತ್ತಮ ಸಂಬಂಧವಿತ್ತು. ಮಿತ್ರರೂ ಇದ್ದರು.' 1996ರಲ್ಲಿ ಸರ್ಕಾರ ರಚಿಸಲು ಅವಕಾಶವಿದ್ದರೂ ರಚಿಸಲಾಗದ್ದಕ್ಕೆ ಬಿಜೆಪಿ ಮೇಲೆಯೇ ದೋಷ ಹೊರಿಸಬೇಕು ಎಂದು ಮಾರ್ಕ್ ಹೇಳುತ್ತಾರೆ. ಅಲ್ಲಿವರೆಗೆ ಬಿಜೆಪಿಯು ಅಸ್ಪೃಶ್ಯ ಪಾರ್ಟಿಯಾಗಿಬಿಟ್ಟಿತ್ತು ಎಂಬುದು ಮಾರ್ಕ್‍ರ ಅಭಿಪ್ರಾಯವಾಗಿದೆ. ಬಾಬರಿ ಮಸೀದಿ ಬೀಳಿಸಿದ ಮತ್ತು ರಥಯಾತ್ರೆ ನಡೆಸಿದ ಕಾರಣದಿಂದ ಯಾವುದೇ ಪಾರ್ಟಿಯು ಅದರ ಜೊತೆ ಬರಲು ಸಿದ್ಧವಾಗಲಿಲ್ಲ. ಸಂಯುಕ್ತ ಮೋರ್ಚಾ ಸರ್ಕಾರ ರಚಿಸಲು ಎಲ್ಲವೂ ಜೊತೆ ಸೇರಿಕೊಂಡುಬಿಟ್ಟವು.</p>
		<p>ಮಾರ್ಕ್‍ರ ಪ್ರಕಾರ ವಾಜಪೇಯಿಯವರು ಡಾ|| ಮನಮೋಹನ್‍ಸಿಂಹರಂತೆ ಸಮ್ಮಿಶ್ರ ಸರ್ಕಾರ ನಡೆಸಲಿಲ್ಲ ಅಂದರೆ ಅವರು ಮಿತ್ರಪಕ್ಷಗಳ ಒತ್ತಡಕ್ಕೆ ಒಳಗಾಗಲಿಲ್ಲ. ಬದಲಾಗಿ ಅವರು ಪ್ರಾದೇಶಿಕ ಪಕ್ಷಗಳನ್ನೆಲ್ಲ ರಾಷ್ಟ್ರೀಯ ವಿಚಾರಧಾರೆಯತ್ತ ತರಲು ಪ್ರಯತ್ನಿಸಿದರು. ಮಿತ್ರಪಕ್ಷಗಳನ್ನು ಹೊತ್ತೊಯ್ಯಲು ವಾಜಪೇಯಿಯವರಿಗೆ ಮಹಾರಥವೊಂದು ಸಿಕ್ಕಿತ್ತು. ಅವರು ನರಸಿಂಹರಾವ್‍ರವರಂತೆ ಕ್ಯಾಬಿನೆಟ್ಟಿನ ಸಭೆಗಳಲ್ಲೂ ಸಹ ಕಡಿಮೆ ಮಾತಾಡುತ್ತಿದ್ದರು ಮತ್ತು ಪ್ರತಿಯೊಬ್ಬರ ಮಾತು ಕೇಳಿಸಿಕೊಳ್ಳುತ್ತಿದ್ದರು.</p>
		<p>1998 ಮತ್ತು 1999ರಲ್ಲಿ ವಾಜಪೇಯಿಯವರ ನೇತೃತ್ವದಲ್ಲಿ ಎನ್‍ಡಿಎ ಸರ್ಕಾರ ಅಸ್ತಿತ್ವಕ್ಕೆ ಬಂದಾಗ ಅದರಲ್ಲಿ ಹರಿಯಾಣದ ಓಂಪ್ರಕಾಶ್ ಚೌತಾಲಾರ ಪಕ್ಷವಾದ ಇಂಡಿಯನ್ ನ್ಯಾಷನಲ್ ಲೋಕದಳವೂ ಸಹ ಸೇರಿತ್ತು. ಓಂಪ್ರಕಾಶ್ ಕೊಹಲಿಯವರು ಆಗ ಹರಿಯಾಣದಲ್ಲಿ ಬಿಜೆಪಿಯ ಉಸ್ತುವಾರಿಕೆ ನೋಡಿಕೊಳ್ಳುತ್ತಿದ್ದರು. ಕೊಹಲಿಯವರು ಹೇಳುತ್ತಾರೆ, 'ಹರಿಯಾಣದ ಪ್ರಭಾರೆ ಜವಾಬ್ದಾರಿ ಹೊತ್ತ ನಾನು ಜಿಲ್ಲೆಗಳಲ್ಲಿ ಕಾರ್ಯಕರ್ತರ ಸಮ್ಮೇಳನ ನಡೆಸುತ್ತಿದ್ದೆ. ಓಂಪ್ರಕಾಶ ಚೌತಾಲಾರ ಪಾರ್ಟಿ ಎನ್‍ಡಿಎಯಲ್ಲಿ ಭಾಗಿಯಾಗಿದ್ದುದೇನೋ ನಿಜ, ಆದರೆ ನಾನು ಯಾವ ಜಿಲ್ಲೆಗೇ ಹೋಗಲಿ ಅಲ್ಲೆಲ್ಲ ಕಾರ್ಯಕರ್ತರು ಚೌತಾಲಾರ ಪಾರ್ಟಿಯ ಮೇಲೆ ಬಗೆ ಬಗೆಯ ಚಾಡಿ ಹೇಳತೊಡಗುತ್ತಿದ್ದರು. ಅವರೊಡನೆ ನಾನು ಮಾತಾಡುತ್ತಿದ್ದರೂ ಅವರಿಗೆ ಸಮಾಧಾನವಾಗುತ್ತಿರಲಿಲ್ಲ. ಒಮ್ಮೆ ಒಂದೆಡೆ ಇದೇ ರೀತಿ ಕಾರ್ಯಕರ್ತರ ಕೋಪ ಮತ್ತು ಅಸಹನೆಯ ಮನೋಭಾವ ಎದ್ದು ಕಂಡಿತು. ಅದನ್ನು ಅಲ್ಲೇ ಚಿವುಟಿ ನಾನು ಆಗಲೇ ಹೊರಗೆ ಬಂದೆ. ಅಷ್ಟರಲ್ಲಿ ಮೀಡಿಯಾದವರು ಮೈತ್ರಿಕೂಟದ ಬಗ್ಗೆ ಪ್ರಶ್ನೆ ಮಾಡಿದರು. ಮೈತ್ರಿಯ ಧರ್ಮವನ್ನು ಎರಡು ಕಡೆಯವರೂ ನಿಭಾಯಿಸಬೇಕು. ಇಲ್ಲಿ ಈ ಭಾವನೆಯ ಅಭಾವ ಕಾಣುತ್ತದೆ. ಒಮ್ಮುಖವಾಗಿ ಚಲಿಸಲಾಗದು. ಎಂದು ನಾನು ಉತ್ತರಿಸಿದೆ. ಇದಾದ ಕೆಲವು ದಿನಗಳ ನಂತರ ಬಿಜೆಪಿಯ ಕೇಂದ್ರೀಯ ಕಾರ್ಯಾಲಯದ ನನ್ನ ವಿಳಾಸಕ್ಕೆ ದಪ್ಪನಾದ ಒಂದು ಲಕೋಟೆ ಬಂತು. ಬಿಚ್ಚಿ ನೋಡಿದರೆ ಅದರಲ್ಲಿ ಪತ್ರಿಕೆಯ ಕತ್ತರಿಸಿದ ಸುದ್ದಿಗಳಿದ್ದವು. ಈ ಸುದ್ದಿಯನ್ನು ದೊಡ್ಡದಾಗಿ ಮುದ್ರಿಸಲಾಗಿತ್ತು. 'ಚೌತಾಲಾರ ಪಾರ್ಟಿಯಿಂದ ಮೈತ್ರಿಕೂಟವು ಸಂಕಟದಲ್ಲಿದೆ' ಎಂದು ಹರಿಯಾಣದ ಪತ್ರಿಕೆಗಳು ಮುಖಪುಟದಲ್ಲೇ ಮುದ್ರಿಸಿದ್ದವು.</p>
		<p>ಕೊಹಲಿ ಹೇಳುತ್ತಾರೆ, 'ಸಂಸತ್ತಿನ ಅಧಿವೇಶನದ ಸಂದರ್ಭದಲ್ಲಿ ಬಿಜೆಪಿಯ ಸಂಸದೀಯ ಪಾರ್ಟಿಯ ಪ್ರತಿ ಮಂಗಳವಾರ ನಡೆಯುವ ಸಭೆಯಲ್ಲಿ ನಾನು ಭಾಗಿಯಾಗುತ್ತಿದ್ದೆ. ಸಭೆ ಮುಗಿದ ನಂತರ ವಾಜಪೇಯಿಯವರ ಜೊತೆ ಸಂಸದರು ಸೇರಿ ತಮ್ಮ ವಿಚಾರ ವಿನಿಮಯ ಮಾಡಿಕೊಳ್ಳುತ್ತಿದ್ದರು. ನಾನು ಅವರಿಗೆ ನಮಸ್ಕರಿಸಿದೆ. ಅವರು ನನ್ನ ಹೆಗಲ ಮೇಲೆ ಕೈ ಹಾಕಿದರು. ಮತ್ತು ನಗುತ್ತ, ಅರೆ ನಿಮ್ಮ ಓಂಪ್ರಕಾಶರು ಏನು ಹೇಳಿದರು? ಎಂದು ಕೇಳಿದರು. ಮಾತಿನರ್ಥ ಅರಿಯಲು ತಡವೇನೂ ಆಗಲಿಲ್ಲ. ನಾನು ಏನೋ ಸಮಜಾಯಿಷಿ ಹೇಳಲು ಹೋದಾಗ ವಾಜಪೇಯಿಯವರು, 'ಚೌತಾಲಾರು ನಮಗೆ ಐವರು ಸಂಸದರ ಬೆಂಬಲ ನೀಡುತ್ತಿದ್ದಾರೆ. ಅವರು ಮಂತ್ರಿಪದವಿ ಬೇಡುತ್ತಿಲ್ಲ. ಹೀಗಿರುವಾಗ ಸ್ವಲ್ಪ ಯೋಚಿಸಬೇಕು, ಸಂಯಮ ಇರಬೇಕು' ಎಂದು ಹೇಳಿದರು. ಸಿಟ್ಟುಗೊಳ್ಳುವ ಎಲ್ಲ ಸಣ್ಣ, ದೊಡ್ಡ ಪಕ್ಷಗಳನ್ನು ವಿಶ್ವಾಸಕ್ಕೆ ತೆಗೆದುಕೊಂಡು ಜೊತೆಯಲ್ಲಿ ಕರೆದುಕೊಂಡು ಮೈತ್ರಿಯನ್ನು ಮುನ್ನಡೆಸಬೇಕಾಗುತ್ತದೆ ಎಂದು ಆಗ ನನಗೆ ಅರ್ಥವಾಯಿತು.'</p>
		<p>1996ರಲ್ಲಿ ಬಿಜೆಪಿಯ ಜೊತೆ ಮೊದಲು ಸೇರಿದವರೆಂದರೆ ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಾರ್ಜ್ ಫರ್ನಾಂಡಿಸ್‍ರವರು. ಎನ್‍ಡಿಎ ಮೈತ್ರಿಕೂಟದಲ್ಲೂ ಅವರು ವಾಜಪೇಯಿಯವರ ಅತ್ಯಂತ ವಿಶ್ವಾಸಪಾತ್ರರೂ ಮತ್ತು ಸಂಕಟನಿವಾರಕರೂ ಎಂದು ಸಾಬೀತಾದರು. ಆದರೆ ಜಾರ್ಜ್‍ರಿಗೇ ಸಂಕಟ ಬಂದಾಗ ಅವರೊಡನೆ ಯಾರೂ ನಿಲ್ಲಲಿಲ್ಲ.</p>
		<p>2001ರ ಮಾರ್ಚ್ 13. ದೆಹಲಿಯ ಒಂದು ದೊಡ್ಡ ಹೋಟೆಲಿನ ಆವರಣದಲ್ಲಿ ತುಂಬಾ ಜನ ನೆರೆದಿದ್ದರು. ಕಾರುಗಳು ಭರ್ರಂತ ಬರುವುದು, ಚಕ್ಕನೆ ನಿಲ್ಲವುದು ನಡೆದಿತ್ತು. ಒಬ್ಬರಾದ ಮೇಲೊಬ್ಬರು ಟಿವಿ ರಿಪೋರ್ಟರುಗಳು ಹೋಟೇಲಿನ ಕಡೆ ಓಡೋಡುತ್ತ ಬರುತ್ತಿದ್ದರು. ತೆಹಲ್ಕಾ ಸಂಪಾದಕರಾದ ತರುಣ್ ತೇಜ್‍ಪಾಲ್ ಮತ್ತು ಅವರ ಸಹೋದರ ಮಿಂಟಿ ತೇಜ್‍ಪಾಲರುಗಳ ಮುಖದಲ್ಲಿ ಸ್ವಲ್ಪ ತಳಮಳ ಎದ್ದು ಕಾಣುತ್ತಿತ್ತು. ಯಾವುದೋ ಚಿಂತೆಯಿಂದ ತಳಮಳ ಶುರುವಾಗಿರಲಿಲ್ಲ. ಏನೋ ದೊಡ್ಡದು ಮಾಡುತ್ತಿದ್ದೇವೆಂಬ ತಳಮಳ. ಸರ್ಕಾರ ಬೀಳುವುದರಲ್ಲಿದೆ ಎಂಬ ವಾತಾವರಣ ಆ ಹೋಟೇಲಿನಲ್ಲಿ ನಿರ್ಮಾಣವಾಗಿತ್ತು. ದೊಡ್ಡದೊಂದು ನ್ಯೂಸ್ ಚಾನಲ್‍ನ ಸಂಪಾದಕರಿಗೆ ತರುಣ್ ತೇಜ್‍ಪಾಲರು ಫೋನ್ ಮಾಡುತ್ತ ತಮ್ಮ ಪ್ರೆಸ್‍ಕಾನ್ಫರೆನ್ಸ್‍ನ ಸೂಚನೆ ನೀಡುತ್ತಿದ್ದರು. ರಿಪೋರ್ಟರ್‍ನ್ನು ಈಗ ಕಳಿಸುವೆ ಎಂದು ಆ ಕಡೆಯಿಂದ ಉತ್ತರ ಬರುತ್ತಿತ್ತು. ಪ್ರಕರಣ ತುಂಬಾ ದೊಡ್ಡದಿದೆ ತಾವೇ ಬಂದರೆ ಚೆನ್ನ ಎಂದು ತರುಣರು ಹೇಳುತ್ತಿದ್ದರು. ಇನ್ನೇನು ಪ್ರೆಸ್‍ಕಾನ್ಫರೆನ್ಸ್ ಶುರುವಾಗಬೇಕು ಅಷ್ಟರಲ್ಲಿ ಅನೇಕ ರಾಜಕಾರಣಿಗಳ ಮತ್ತು ಸೈನ್ಯದ ಮುಖ್ಯ ಆಫೀಸರುಗಳ ಫೋನು ಬಡಿದುಕೊಳ್ಳತೊಡಗಿತು.</p>
		<p>ಕ್ಯಾಮರಾದಲ್ಲಿ ಸೆರೆಹಿಡಿದ, ಬಿಜೆಪಿ ಅಧ್ಯಕ್ಷರಾದ ಬಂಗಾರು ಲಕ್ಷ್ಮಣರು ಒಂದು ಲಕ್ಷ ರೂ. ಪಡೆಯುತ್ತಿರುವ ಚಿತ್ರವನ್ನು ತೆಹಲ್ಕಾ ಎಂಬ ಸಮಾಚಾರ ಪತ್ರಿಕೆಯ ಈ ಸ್ಟಿಂಗ್ ಆಪರೇಷನ್‍ನಲ್ಲಿ ತೋರಿಸಲಾಯಿತು ಮತ್ತು ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಯಾ ಜೇಟ್ಲಿಯವರು ಪಾರ್ಟಿಗಾಗಿ ಚಂದಾ ಪಡೆದ ವಿಚಾರವೂ ಸಹ ಬಯಲಾಗಿ ಸಮಸ್ಯೆಗಳು ಶುರುವಾದವು.</p>
		<p>ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಯಾ ಜೇಟ್ಲಿಯವರು ತಮ್ಮ ಮಗಳ ಮದುವೆಗಾಗಿ ಕಾರ್ಡುಗಳಿಗೆ ಆರ್ಡರ್ ಕೊಡುತ್ತಿದ್ದರು. ಏಪ್ರಿಲ್ 28ರಂದು ಮದುವೆಯಿತ್ತು. ನೀವು ಪಕ್ಷಕ್ಕಾಗಿ ದುಡ್ಡು ಪಡೆದಿರುವಿರಿ ಎಂದು ಆರೋಪ ಹೊರಿಸಿ ಪ್ರೆಸ್‍ಕಾನ್ಫರೆನ್ಸ್‍ನಲ್ಲಿ ನಿಮ್ಮ ಮೇಲೆ ಸ್ಟಿಂಗ್ ಆಪರೇಷನ್ ನಡೆಸಲಾಗುತ್ತದೆ ಎಂಬ ವದಂತಿ ಹಬ್ಬಿಸಲಾಗುತ್ತಿದೆ ಎಂದು ಅವರ ಮೊಬೈಲ್‍ಗೆ ಕರೆ ಬಂತು. ಕಾರ್ಡುಗಳಿಗೆ ಆರ್ಡರ್ ಕೊಡುವುದನ್ನು ಅಲ್ಲಿಗೇ ನಿಲ್ಲಿಸಿ ಅವರು ಸೀದಾ ನಂ 3, ಕೃಷ್ಣಾ ಮೆನನ್ ಮಾರ್ಗದಲ್ಲಿರುವ ರಕ್ಷಣಾಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರ ನಿವಾಸಕ್ಕೆ ಹೋದರು. ಆರೋಪ ಸುಳ್ಳೆಂದೂ ಹಾಗೂ ಈ ವಿಷಯವನ್ನು ಕಾಂಗ್ರೆಸ್ಸು ಮತ್ತು ಇತರೆ ಪಕ್ಷಗಳು ಇಲ್ಲಿಗೇ ಬಿಡುವುದಿಲ್ಲ ಎಂದು ಚರ್ಚೆಯಾಯಿತು. ಮೊದಲೇ ಜಾರ್ಜ್‍ರ ಮೇಲೆ ಕಾಂಗ್ರೆಸ್ಸು ಮುನಿಸಿಕೊಂಡಿತ್ತು. ಇಂಥ ವದಂತಿಗೆ ಕಾಯುತ್ತಿತ್ತು. ಗಲಾಟೆ ಶುರುವಾಯಿತು. ಟಿವಿ ಚಾನಲ್‍ಗಳಲ್ಲಿ ಎಲ್ಲಾ ರಾಜಕಾರಣಿಗಳು ತಮ್ಮ ತಮ್ಮ ಅಭಿಪ್ರಾಯ ವ್ಯಕ್ತಪಡಿಸುತ್ತಿದ್ದರು. ಸ್ಟಿಂಗ್ ಆಪರೇಷನ್ನಿನ ಪ್ರಕಾರ ಸಮತಾ ಪಾರ್ಟಿಯ ಅಧ್ಯಕ್ಷರಾದ ಜಾರ್ಜ್ ಫರ್ನಾಂಡಿಸ್‍ರು ರಕ್ಷಣಾ ವಿಷಯಗಳಲ್ಲಿ ಸಹಾಯ ಮಾಡಲು ಹಣ ಪಡೆದಿರುವುದನ್ನು ಒಪ್ಪಿಕೊಂಡಿದ್ದರು ಮತ್ತು ಜಾರ್ಜ್ ಫರ್ನಾಂಡಿಸ್‍ರ ಮನೆಯಲ್ಲೇ ದಲ್ಲಾಳಿಗಳ ಜೊತೆ ಮಾತುಕತೆ ನಡೆದಿತ್ತು. ಆದ್ದರಿಂದ ರಕ್ಷಣಾಮಂತ್ರಿಯಾದ ಜಾರ್ಜ್ ಫರ್ನಾಂಡಿಸ್‍ರ ರಾಜೀನಾಮೆಗೆ ಒತ್ತಾಯ ಶುರುವಾಯಿತು.</p>
		<p>ಇದಾದ ಮಾರನೇ ದಿನವೇ ಜಾರ್ಜ್‍ರು ರಾಜೀನಾಮೆ ಸಲ್ಲಿಸಲು ತೀರ್ಮಾನಿಸಿ ಬಿಟ್ಟರು. ಆಗ ಸರ್ಕಾರಕ್ಕೆ ಚಿಂತೆ ಶುರುವಾಯಿತು. ವಾಜಪೇಯಿಯವರು ಇದಕ್ಕೆ ಒಪ್ಪಲಿಲ್ಲ ಎಂದು ಜಯಾ ಜೇಟ್ಲಿಯವರು ಹೇಳಿದರು. ಜಾರ್ಜರು ಮತ್ತೆ ಮಾರ್ಚ್ 15ಕ್ಕೆ ರಾಜೀನಾಮೆಯ ಜೊತೆಗೆ ಏಳು ಪೇಜಿನ ನೋಟ್ ಮಾಡಿಕೊಂಡು ವಾಜಪೇಯಿಯವರ ಬಳಿಗೆ ಹೋದರು. ವಿದೇಶಮಂತ್ರಿ ಜಸವಂತ್ ಸಿಂಹರು ಮತ್ತು ವಾಜಪೇಯಿ ಕೂತಿದ್ದರು. 'ಜಾರ್ಜ್ ಸಾಹೇಬರೇ ಜೀವನ ಇಲ್ಲಿಗೇ ಮುಗಿಯಲಿಲ್ಲ' ಎಂದು ವಾಜಪೇಯಿಯವರು ಜಾರ್ಜ್‍ರಿಗೆ ಸಮಾಧಾನ ಮಾಡಿದರು. ತನಿಖೆಗಾಗಿ ರಚಿಸಲಾದ ಜಸ್ಟೀಸ್ ವೆಂಕಟಸ್ವಾಮಿ ಕಮೀಷನ್ನಿಗೆ ನಾಲ್ಕು ತಿಂಗಳ ಅವಕಾಶ ನೀಡಲಾಯಿತು.</p>
		<p>ಮಮತಾ ಬ್ಯಾನರ್ಜಿಯವರು ಪತ್ರ ಬರೆದು ಜಾರ್ಜ್‍ರವರನ್ನು ವಜಾಗೊಳಿಸಬೇಕು ಎಂಬ ಬೇಡಿಕೆಯಿಟ್ಟುಬಿಟ್ಟರು. ವಾಜಪೇಯಿಯವರ ನಿರ್ಧಾರಕ್ಕೆ ಮುಂಚೆಯೇ ಅವರು ಸರ್ಕಾರದ ಸಂಬಂಧ ಕಡಿದುಕೊಂಡಿದ್ದರು. ಜಾರ್ಜ್‍ರು ರಾಜೀನಾಮೆ ಸಲ್ಲಿಸಲು ಹೊರಟಿದ್ದನ್ನು ನೋಡಿ ವಾಜಪೇಯಿಯವರು ಚಿಂತಿತರಾದಂತೆ ಕಂಡು ಬಂದರು. ಜಾರ್ಜರ ರಾಜೀನಾಮೆಯನ್ನು ವಾಜಪೇಯಿ ಮತ್ತು ಆಡ್ವಾಣಿಯವರು ಒಪ್ಪಲಿಲ್ಲ, ಆದರೆ ಜಾರ್ಜ್ ಫರ್ನಾಂಡಿಸ್ ರಾಜೀನಾಮೆ ನೀಡಲೇಬೇಕು, ಅವರ ದೆಸೆಯಿಂದ ಸರ್ಕಾರಕ್ಕೆ ನಷ್ಟವಾಗುತ್ತದೆ ಎಂದು ಪ್ರಮೋದ್ ಮಹಾಜನ್ ಮತ್ತು ಮೇನಕಾ ಗಾಂಧಿಯವರು ಒತ್ತಡ ಹೇರಿದರು. ಬಿಜೆಪಿ ಅಧ್ಯಕ್ಷರಾದ ಬಂಗಾರು ಲಕ್ಷ್ಮಣರು ಈಗಾಗಲೇ ರಾಜೀನಾಮೆ ಸಲ್ಲಿಸಿಬಿಟ್ಟಿದ್ದರು. ಜಾರ್ಜರು ಸರ್ಕಾರಕ್ಕೆ ಮತ್ತು ಜಯಾ ಜೇಟ್ಲಿಯವರು ಪಾರ್ಟಿಯ ಅಧ್ಯಕ್ಷ ಸ್ಥಾನಕ್ಕೆ ರಾಜೀನಾಮೆ ಸಲ್ಲಿಸಬೇಕಾಯಿತು. ಆದರೆ ಆಗ ಜನತಾದಳದ ಮತ್ತಿಬ್ಬರು ಮಂತ್ರಿಗಳಾದ ನಿತೀಶ್‍ಕುಮಾರ್ ಮತ್ತು ದಿಗ್ವಿಜಯ್‍ಸಿಂಹರಿಗೆ ರಾಜೀನಾಮೆ ನೀಡಿರೆಂದು ಹೇಳಲಿಲ್ಲ. ಏಕೆಂದರೆ ಅವರುಗಳು ಸರ್ಕಾರದಿಂದ ಆಚೆ ಹೋದರೆ ಏನಾದರೂ ಕರಾಮತ್ತು ಮಾಡಬಹುದೆಂದು ಬಿಜೆಪಿ ಭಾವಿಸಿತ್ತು. ಜಾರ್ಜರನ್ನು ಸರ್ಕಾರದಿಂದ ಹೊರಗಿಟ್ಟ ಮೇಲೂ ಕೂಡ ವಾಜಪೇಯಿಯವರು ಒಬ್ಬ ಅನುಭವೀ ಕೂಟ ನೀತಿಜ್ಞನಂತೆ ಸರ್ಕಾರವನ್ನು ಕಾಪಾಡುವ ದಾರಿ ಕಂಡುಕೊಂಡರು. 'ಜಸ್ಟೀಸ್ ವೆಂಕಟಸ್ವಾಮಿ ಕಮೀಷನ್ನಿನ ರಿಪೋರ್ಟು ಆದಷ್ಟು ಬೇಗ ಬಂದ ನಂತರ ನಿಮ್ಮನ್ನು ಗೌರವಾದರಗಳಿಂದ ಮತ್ತೆ ಸರ್ಕಾರದಲ್ಲಿ ಸೇರಿಸಿಕೊಳ್ಳಲಾಗುವುದು. ನಿಮ್ಮ ರಾಜೀನಾಮೆಯಿಂದ ವಿರೋಧ ಪಕ್ಷಗಳ ಆಕ್ರಮಣ ಕೂಡ ಪ್ರಭಾವಹೀನವಾಗುವುದು. ಆದರೆ ನಿತೀಶ್‍ಕುಮಾರ್ ಮತ್ತು ದಿಗ್ವಿಜಯ್ ಸಿಂಹರನ್ನು ತೆಗೆದುಬಿಟ್ಟರೆ ಸರ್ಕಾರಕ್ಕೆ ನೈತಿಕ ಸಂಕಟ ಎದುರಾಗುವುದು. ನಿಮ್ಮ ಘನತೆಗೆ ಯಾವುದೇ ಧಕ್ಕೆ ಖಂಡಿತ ಬರುವುದಿಲ್ಲ. ಬಂಗಾರು ಲಕ್ಷ್ಮಣರಿಗೆ ಈಗಾಗಲೇ ಪದವಿ ತ್ಯಜಿಸಲು ಹೇಳಿಬಿಟ್ಟಿದ್ದಾಗಿದೆ. ಇನ್ನು ನಿಮ್ಮನ್ನು ಕೈಬಿಡದಿದ್ದರೆ ಬಿಜೆಪಿ ಮತ್ತು ಸಂಘಪರಿವಾರದ ಸಿಟ್ಟು ಹೆಚ್ಚಾಗುವುದು' ಎಂದು ವಾಜಪೇಯಿಯವರು ಜಾರ್ಜರಿಗೆ ಸಮಾಧಾನ ಮಾಡಿದರು.</p>
		<p>ಇದಾದ ನಂತರ ಜಯಾ ಜೇಟ್ಲಿಯವರು ವಾಜಪೇಯಿಯವರಿಗೆ ತಮ್ಮ ಮಗಳ ಮದುವೆಯ ಕಾರ್ಡು ಕೊಡಲು ಪ್ರಧಾನಮಂತ್ರಿ ನಿವಾಸಕ್ಕೆ ಹೋದರು. ಜಾರ್ಜರು ರಾಜಕೀಯವಾಗಿ ಸಿಕ್ಕಿಹಾಕಿಕೊಂಡಿರುವುದರಿಂದ ವಾಜಪೇಯಿಯವರು ಮದುವೆಗೆ ಬರುವುದಿಲ್ಲವೆಂದು ಜಯಾ ಜೇಟ್ಲಿಯವರು ತಿಳಿದಿದ್ದರು. ದೆಹಲಿಯ ಕಾಶ್ಮೀರಹೌಸ್‍ನಲ್ಲಿ ಮದುವೆ ಜರುಗಿತ್ತು. ವಾಜಪೇಯಿಯವರು ಮದುವೆಗೆ ಸುಮ್ಮನೆ ಹಾಗೆ ಬಂದು ಹೀಗೆ ಹೋಗಲಿಲ್ಲ, ಸುಮಾರು ಒಂದೂವರೆ ಗಂಟೆಗಳಿಗಿಂತಲೂ ಹೆಚ್ಚು ಕಾಲ ಅಲ್ಲಿ ಕಳೆದರು ಮತ್ತು ಫಾರೂಖ್ ಅಬ್ದುಲ್ಲಾರೊಡನೆ ಸಾವಧಾನವಾಗಿ ಕೂತು ಕಾಶ್ಮೀರಿ ಅಡಿಗೆಯನ್ನು ಉಂಡರು. ವಾಜಪೇಯಿಯವರು ಹೀಗೆ ರಾಜಕೀಯ ಹಾಗೂ ಪಾರಿವಾರಿಕ ನೆಂಟಸ್ತನ ಎರಡನ್ನೂ ಸಮಾನವಾಗಿ ಕಾಯ್ದುಕೊಂಡರು.</p>
		<p>ತೆಹಲ್ಕಾ ಪ್ರಕರಣದ ತನಿಖೆ ಶುರುವಾಗಿತ್ತು. ಸ್ಟಿಂಗ್ ಆಪರೇಷನ್ನಿನ ಮುದ್ರಿತ ಟೇಪುಗಳ ಫೋರೆನ್ಸಿಕ್ ತನಿಖೆ ಮಾಡಲು ಜಯಾಜೇಟ್ಲಿಯವರು ಬೇಡಿಕೆಯಿಟ್ಟರು. ಈ ಮುದ್ರಿತ ಟೇಪುಗಳ ಹಿಂದೆ ಏನೋ ಕೈಚಳಕ ನಡೆದಿದೆ ಎಂದು ಅವರಿಗೆ ಅನ್ನಿಸತೊಡಗಿತು. ಅಂದು ಭಾನುವಾರ. ವಾಜಪೇಯಿಯವರ ನಿವಾಸದಲ್ಲಿ ಯಶವಂತ್‍ಸಿನ್ಹಾ, ಜಸವಂತ್‍ಸಿಂಹ, ಅರುಣಶೌರಿ ಮತ್ತು ವಾಜಪೇಯಿಯವರು ಲಂಚ್‍ಗೆ ಸೇರಿದ್ದರು. ಟೇಪುಗಳನ್ನು ತೋರಿಸಲಾಯಿತು. ನಂತರ ಶೌರಿಯವರು, ನೀವು ಕೋರ್ಟ್‍ಗೆ ಹೋಗಬಹುದು ಎಂದು ಹೇಳಿದರು. ಕೋರ್ಟಿಗೇನೋ ಹೋಗಿಯಾಗಿದೆ, ಆದರೆ ತನಿಖಾ ಆಯೋಗವು ಇದನ್ನು ವಿದೇಶಕ್ಕೆ ಕಳುಹಿಸಲಿ ಮತ್ತು ಯಾರಿಗೂ ಇದರ ಸುಳಿವು ಸಿಗದಿರಲಿ ಎಂದು ಜಯಾಜೇಟ್ಲಿಯವರು ಹೇಳಿದರು. ತುಂಬಾ ದಿನಗಳ ನಂತರ ತನಿಖೆಗಾಗಿ ಟೇಪುಗಳನ್ನು ವಿದೇಶಕ್ಕೆ ಕಳುಹಿಸಲಾಯಿತು. ಆದರೆ ಅಷ್ಟು ಹೊತ್ತಿಗೆ ಸರ್ಕಾರವೇ ಬದಲಾಗಿತ್ತು. ಆಯೋಗವನ್ನು ರದ್ದುಗೊಳಿಸಲಾಯಿತು. ವಾಜಪೇಯಿಯವರನ್ನು ಮೊದಲುಗೊಂಡು ಸರ್ಕಾರದ ಬೇರೆ ಯಾರೂ ಸಹ ಜಾರ್ಜ್‍ರವರ, ನನ್ನ ಪರ ವಹಿಸಲಿಲ್ಲ ಎಂದು ಇವತ್ತಿಗೂ ಜಯಾ ಜೇಟ್ಲಿಯವರಿಗೆ ಖೇದವಿದೆ.</p>
		<p>ಜಾರ್ಜ್‍ರವರು ಯಾವಾಗಲೂ ವಾಜಪೇಯಿಯವರ ಸಂಕಟ ನಿವಾರಕನ ಪಾತ್ರ ವಹಿಸಿದ್ದರು. ಒಮ್ಮೆ ಶಿವಸೇನೆಯ ಸಂಸದರಾದ ಸಂಜಯ್ ನಿರುಪಮರು ವಾಜಪೇಯಿಯವರ ಅಳಿಯನ ವಿರುದ್ಧ ವ್ಯಾಪಾರಕ್ಕಾಗಿ ಪ್ರಧಾನಮಂತ್ರಿ ಕಾರ್ಯಾಲಯದ ದುರ್ಬಳಕೆ ಮಾಡಿಕೊಂಡಿದ್ದಾರೆ, ಎಂಬ ವಿವಾದ ಹುಟ್ಟುಹಾಕಿದರು. ಇದನ್ನು ಕೇಳಿದ ವಾಜಪೇಯಿಯವರು ರಾಜೀನಾಮೆ ನೀಡುವ ಬೆದರಿಕೆ ಹಾಕಿದರು. ಆಗ ಜಾರ್ಜರು ಶಿವಸೇನೆಯ ಸುಪ್ರೀಮೋ ಆದ ಬಾಳಠಾಕ್ರೆ ಮತ್ತು ವಾಜಪೇಯಿಯವರನ್ನು ಪರಸ್ಪರ ಭೇಟಿ ಮಾಡಿಸಿ ಮನವರಿಕೆ ಮಾಡಿಸಿದರು.</p>
		<p>ಆ ಸಮಯದಲ್ಲಿ ಬಿಜೆಪಿಯು ಡಿಎಂಕೆ ಪಾರ್ಟಿಯನ್ನು ಸರ್ಕಾರದಿಂದ ಹೊರಹಾಕಲು ಬಯಸುತ್ತಿತ್ತು. ಚುನಾವಣೆಗಳು ಬಂದಾಗ ಡಿಎಂಕೆಯ ಜೊತೆ ತನ್ನ ಅಜೆಂಡಾವನ್ನು ಕಾಯ್ದುಕೊಳ್ಳಲು ಕಷ್ಟವಾಗುವುದೆಂದು ಬಿಜೆಪಿಗೆ ಅನ್ನಿಸುತ್ತಿತ್ತು. ಮತ್ತೆ ಜಯಲಲಿತಾರ ಬಳಿಗೆ ಹೋಗಬೇಕೆಂದು ಪಾರ್ಟಿಯ ಕೆಲವು ಹಿರಿಯ ನಾಯಕರ ಮೇಲೆ ಒತ್ತಡವಿತ್ತು. ಜಾರ್ಜ್ ಮತ್ತು ಕರುಣಾನಿಧಿಯವರ ನಂಟು ಚೆನ್ನಾಗಿತ್ತು. ಹಾಗೆಯೇ ಕರುಣಾನಿಧಿ ಮತ್ತು ವಾಜಪೇಯಿಯವರ ಗೆಳೆತನ ಸಹ ಚೆನ್ನಾಗಿತ್ತು. 1996ರಲ್ಲಿ ವಾಜಪೇಯಿಯವರ 13 ದಿನಗಳ ಸರ್ಕಾರ ಬಹುಮತವಿಲ್ಲದ ಕಾರಣದಿಂದ ಬಿದ್ದು ಹೋದಾಗ, ನೀವೇಕೆ ಎನ್‍ಡಿಎಗೆ ಬೆಂಬಲ ನೀಡುವುದಿಲ್ಲ ಎಂದು ಯಾರೋ ಕರುಣಾನಿಧಿಯವರನ್ನು ಪ್ರಶ್ನಿಸಿದಾಗ, 'ವಾಜಪೇಯಿ ನನ್ನ ಮಿತ್ರರು ನಿಜ. ಆದರೆ ಒಬ್ಬ ಒಳ್ಳೆ ಮನುಷ್ಯ ಕೆಟ್ಟ ಪಕ್ಷವೊಂದರಲ್ಲಿದ್ದಾರೆ. ಬಿಜೆಪಿಯಂತಹ ಸಾಂಪ್ರದಾಯಿಕ ಪಕ್ಷದ ಜೊತೆ ನಾವು ಸೇರುವುದಿಲ್ಲ' ಎಂದು ಕರುಣಾನಿಧಿಯವರು ಹೇಳಿದರು. ಆದರೆ ಇದೇ ಕರುಣಾನಿಧಿ 1999ರಲ್ಲಿ ಜಯಲಲಿತಾರು ಎನ್‍ಡಿಎಯಿಂದ ಹೊರಗೆ ಹೋದ ಮೇಲೆ ವಾಜಪೇಯಿಯವರಿಗೆ ಬೆಂಬಲ ನೀಡಲು ಸಿದ್ಧರಾದರು. ಮತ್ತು 1999ರ ಸಾರ್ವತ್ರಿಕ ಚುನಾವಣೆಗಳಲ್ಲಿ ತಮಿಳುನಾಡಿನಲ್ಲಿ ಬಿಜೆಪಿ ಮತ್ತು ಡಿಎಂಕೆ ಜೊತೆ ಸೇರಿ ಸೆಣೆಸಿದರು.</p>
		<p>ಡಿಎಂಕೆಯನ್ನು ಹೊರ ಹೋಗುವಂತೆ ತಯಾರು ಮಾಡುವ ಕೆಲಸವನ್ನು ಜಾರ್ಜ್‍ರವರಿಗೆ ವಹಿಸಲಾಯಿತು. 'ನನ್ನನ್ನು ತುಂಬಾ ಕಠಿಣ ಕಾರ್ಯದಲ್ಲಿ ಸಿಲುಕಿಸುತ್ತಿರುವಿರಿ' ಎಂದು ಜಾರ್ಜ್‍ರು ಹೇಳಿದರು. ಸರ್ಕಾರವು ಮಿತ್ರ ಪಕ್ಷವನ್ನು ಜೋಡಿಸಬೇಕೇ ಹೊರತು ಓಡಿಸಬಾರದು ಎಂದು ಜಾರ್ಜ್‍ರು ಹೇಳಿದರೆ, ಬಿಜೆಪಿಯಲ್ಲಿ ಕೇಳಿಸಿಕೊಳ್ಳಲು ಯಾರೂ ಸಿದ್ಧರಿರಲಿಲ್ಲ. ಪಾರ್ಟಿಯು ಡಿಎಂಕೆಯನ್ನು ತಾತ್ಸಾರ ಮಾಡತೊಡಗಿತು. ತನಗೆ ತಾನೇ ಅದು ಜಾಗ ಖಾಲಿ ಮಾಡಬೇಕು, ಆ ರೀತಿಯ ವಾತಾವರಣ ನಿರ್ಮಾಣ ಮಾಡಿತು. ಆದದ್ದು ಹಾಗೇಯೇ. ಬಿಜೆಪಿಯ ವರ್ತನೆ ನೋಡಿ ನೋಡಿ ಡಿಎಂಕೆಯು 2003ರ ಡಿಸೆಂಬರ್‍ನಲ್ಲಿ ತನ್ನ ಇಬ್ಬರು ಮಂತ್ರಿಗಳಾದ ಟಿ.ಆರ್. ಬಾಲು ಮತ್ತು ಎ. ರಾಜಾರಿಗೆ ರಾಜೀನಾಮೆ ಕೊಡಲು ಹೇಳಿತು. ಬೆಂಬಲ ಹಿಂತೆಗೆದುಕೊಂಡಿರುವ ಘೋಷಣೆ ಮಾಡಿತು. ಅದರ ಎರಡು ಮಿತ್ರಪಕ್ಷಗಳಾದ ಪಿಎಂಕೆ ಮತ್ತು ಎಂಡಿಎಂಕೆಗಳು ಎನ್‍ಡಿಎ ಜೊತೆಗೇ ಇರಲು ನಿರ್ಧರಿಸಿದವು. ಡಿಎಂಕೆಯ ಜೊತೆ ಬಿಟ್ಟಿದ್ದು 2004ರ ಚುನಾವಣೆಗಳಲ್ಲಿ ಬಿಜೆಪಿಗೆ ಭಾರಿ ಹೊಡೆತ ಬಿತ್ತು. ಈ ಚುನಾವಣೆಗಳಲ್ಲಿ ಕಾಂಗ್ರೆಸ್ ಮತ್ತು ಡಿಎಂಕೆಯ ಮೈತ್ರಿಕೂಟವು ಎಲ್ಲಾ 39 ಸೀಟುಗಳನ್ನು ಮತ್ತು ಪುದುಚೇರಿಯ ಒಂದು ಸೀಟನ್ನು ಗೆದ್ದಿತು. ಬಿಜೆಪಿ ಹಾಗೂ ಎಐಡಿಎಂಕೆ ಗಳು ತಮ್ಮ ಒಂದು ಖಾತೆಯನ್ನೂ ಸಹ ತೆರೆಯಲಾಗಲಿಲ್ಲ.</p>
		<p>'ಜಾರ್ಜ್‍ರು ರಕ್ಷಣಾ ಮಂತ್ರಿಯಾಗಿದ್ದಾಗ ಅವರು ಬೋಫೋರ್ಸ್‍ಗೆ ಸಂಬಂಧಿಸಿದ ಫೈಲನ್ನು ತರಿಸಿದ್ದರು. ಫೈಲನ್ನು ಹೇಗಿತ್ತೋ ಹಾಗೇ ಇಟ್ಟುಬಿಡಿ. ಮುಟ್ಟಬೇಡಿ ಎಂದು ಫೋನು ಬಂದಿತು. ಅದನ್ನು ಕೆದಕಬೇಡಿ ಎಂಬುದು ಅದರ ಸಂಕೇತವಾಗಿತ್ತು. ಈ ಪ್ರಕರಣಕ್ಕೆ ಸಂಬಂಧಿಸಿದಂತೆ ನ್ಯಾಯಾಲಯವು ನೀಡಿದ್ದ ತೀರ್ಪೊಂದರ ಫೈಲನ್ನು ಜಾರ್ಜ್‍ರು ವಾಜಪೇಯಿಯವರಿಗೆ ಕೊಟ್ಟರು. ಅರುಣ್ ಜೇಟ್ಲಿ ಮತ್ತು ಲಾಲ್‍ಕೃಷ್ಣ ಆಡ್ವಾಣಿಯವರು ಈ ಪ್ರಕರಣವನ್ನು ಕೆದಕಿ ಮುಂದುವರೆಸಿ ಅಪೀಲು ಹೋಗಲು ಬಯಸಿದ್ದರು. ಆದರೆ ಈ ಪ್ರಕರಣವನ್ನು ಅಲ್ಲಿಗೇ ಕೈ ಬಿಡಿ. ಅಪೀಲು ಹೋಗಬೇಡಿ ಎಂದು ವಾಜಪೇಯಿಯವರು ಹೇಳಿದರು' ಎಂದು ಜಯಾ ಜೇಟ್ಲಿಯವರು ಒಂದು ಗಂಭೀರವಾದ ಆರೋಪ ಮಾಡುತ್ತಾರೆ.</p>
		<p>'ಪ್ರಧಾನಮಂತ್ರಿಗಳ ಮುಖ್ಯ ಕಾರ್ಯದರ್ಶಿಯಾಗಿದ್ದ ಬ್ರಜೇಶ್‍ಮಿಶ್ರರಿಗೆ ಕಾಂಗ್ರೆಸ್ ಸರ್ಕಾರದ ಕಾಲದಲ್ಲಿ 2011ರಲ್ಲಿ ಪದ್ಮವಿಭೂಷಣ ಪುರಸ್ಕಾರವನ್ನು ಏಕೆ ಕೊಡಲಾಯಿತು? ಗಾಂಧಿ ಪರಿವಾರವನ್ನು ಬಚಾವು ಮಾಡುವ ಒಪ್ಪಂದವಾಗಿತ್ತೆ? ವಾಜಪೇಯಿ ಸರ್ಕಾರದಲ್ಲಿ ಅಥವಾ ಅವರ ಪರಿವಾರದಲ್ಲಿ ಯಾರನ್ನಾದರೂ ಬಚಾವು ಮಾಡಿಸಲು ಒಪ್ಪಂದವಾಗಿತ್ತೆ?' ಎಂದು ಜಯಾ ಜೇಟ್ಲಿಯವರು ಪ್ರಶ್ನಿಸುತ್ತಾರೆ. ಆದರೆ ರಾಜಕಾರಣದಲ್ಲಿ ಉತ್ತರ ಸಿಗದ ಮತ್ತು ಅವುಗಳ ಆಳಕ್ಕೆ ಇಳಿಯಲು ಸಾಧ್ಯವಾಗದ ಈ ರೀತಿಯ ಅಸಂಖ್ಯ ಪ್ರಶ್ನೆಗಳು ಇನ್ನೂ ಇವೆ.</p>
	</section>
</body>
</html>
