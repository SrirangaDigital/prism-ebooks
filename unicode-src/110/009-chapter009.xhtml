<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಸೋಲೊಪ್ಪಲಾರೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-009">
		<h1 class="level1-title" epub:type="title"><span class="num">ಅಧ್ಯಾಯ - 9</span> ಪಾಕೀಸ್ತಾನದೊಂದಿಗೆ ನಂಟು</h1>
		<p class="text-center">ಭಾರತ ಪಾಕೀಸ್ತಾನ ನೆರೆಹೊರೆಯವರು<br /> ಜೊತೆ ಜೊತೆಯಲೆ ಬಾಳಬೇಕು<br /> ಪ್ರೀತಿಯಿರಲಿ ಅಥವಾ ಯುದ್ಧವಿರಲಿ<br /> ಇಬ್ಬರೂ ಸಹಿಸಬೇಕು<br /> ಬಾಂಬು ರಷ್ಯದ್ದಿರಲಿ ಇಲ್ಲ ಅಮೇರಿಕಾದ್ದಿರಲಿ<br /> ಒಂದೇ ರಕ್ತ ಹರಿಸಬೇಕು<br /> ನಮಗಾದುದು ನಮ್ಮ ಮಕ್ಕಳಿಗೂ ಆಗಬೇಕೇನು?<br /> ನಡೆಯಲು ಬಿಡೆವು ಯುದ್ಧವನು</p>
		<p>ನಾನೊಮ್ಮೆ ಮಾಜಿ ಪ್ರಧಾನಮಂತ್ರಿಗಳಾದ ಇಂದ್ರಕುಮಾರ್ ಗುಜ್ರಾಲರ ಸಂದರ್ಶನ ನಡೆಸುತ್ತಿದ್ದೆ. ಗುಜ್ರಾಲ್ ಸಾಹೇಬರಿಗೆ ಪಾಕೀಸ್ತಾನದೊಡನೆ ತುಂಬಾ ನಂಟಿತ್ತು. ಅವರು ಭಾರತ ಮತ್ತು ಪಾಕೀಸ್ತಾನದ ನಡುವೆ ಸಂಬಂಧ ಸುಧಾರಿಸುವ ಪ್ರಯತ್ನದಲ್ಲಿ ತೊಡಗಿಕೊಂಡಿದ್ದವರು. ಗುಜ್ರಾಲರನ್ನು ನಾನು ಕೇಳಿದೆ, 'ಎರಡೂ ದೇಶಗಳ ನಡುವಿನ ನಂಟು ಸುಧಾರಿಸುವುದು ಹೇಗೆ....? ಇಕ್ಕೆಡೆಗಳ ಮಾತುಕತೆಯಿಂದ ಅಥವಾ ಪ್ರಯತ್ನದಿಂದ ಲಾಭವಾಗುವುದೋ ಇಲ್ಲವೋ....?'</p>
		<p>ಗುಜ್ರಾಲರು ಹೇಳಿದರು, 'ಈ ರೀತಿ ನನಗನ್ನಿಸುತ್ತಿಲ್ಲ. ಏಕೆಂದರೆ ಎರಡೂ ಕಡೆಯ ವ್ಯವಹಾರದಲ್ಲೇ ದೋಷವಿದೆ. ಎರಡೂ ಕಡೆಯ ಪ್ರಯತ್ನ ಎಂದರೆ ಅದು ಬಿಸಿನೆಸ್ ಆಗುತ್ತದೆ. ಅದರಲ್ಲಿ ಎರಡೂ ಕಡೆಯ ಲಾಭದ ಮಾತಿದೆ. ಆದರೆ ಪ್ರೇಮ ಒಮ್ಮುಖವಾಗಿರುತ್ತದೆ. ಅದರಲ್ಲಿ ಮತ್ತೊಬ್ಬರಿಂದ ಏನನ್ನೂ ಬಯಸಲಾಗುವುದಿಲ್ಲ. ಹೀಗೆ ಒಮ್ಮೆ ಪ್ರೀತಿಯಿಂದ ನೋಡಬೇಕಾಗಿದೆ. ಬಹುಶಃ ಇದರಿಂದ ಅನುಕೂಲವಾಗಬಹುದು.'</p>
		<p>ಗುಜ್ರಾಲರ ಈ ವಿಚಾರಕ್ಕೆ ಸಂಬಂಧಿಸಿದಂತೆ ವಾಜಪೇಯಿಯವರ ಹತ್ತಿರ ಯಾವತ್ತಾದರೂ ಮಾತಾಡಲಾಗಿತ್ತೋ ಇಲ್ಲವೋ..... ಮಾಹಿತಿಯಿಲ್ಲ. ನಿಸ್ಸಂದೇಹವಾಗಿ ವಾಜಪೇಯಿಯವರು ಭಾರತ - ಪಾಕೀಸ್ತಾನಗಳ ಮಧ್ಯೆ ಸಂಬಂಧವನ್ನು ಸುಗಮಗೊಳಿಸುವ ಸಾಕಷ್ಟು ಪ್ರಯತ್ನ ಮಾಡಿದರು. ಗುಜ್ರಾಲರ ಮಾತಿನಂತೆ ಪ್ರೇಮಪೂರ್ವಕವಾಗಿ ಈ ಪ್ರಾರಂಭವನ್ನು ಅವರು ತಾವು ಪ್ರಧಾನಿಯಾಗುವುದಕ್ಕಿಂತ ಮುಂಚೆಯೇ ಅಂದರೆ ಸರಿ ಸುಮಾರು ಎರಡು ದಶಕಗಳ ಹಿಂದೆಯೇ ಮಾಡಿದ್ದರು.</p>
		<p>1977ರಲ್ಲಿ ವಾಜಪೇಯಿಯವರು ಮೊರಾರ್ಜಿ ದೇಸಾಯಿಯವರ ಸರ್ಕಾರದಲ್ಲಿ ವಿದೇಶಾಂಗ ಮಂತ್ರಿಯಾಗಿದ್ದಾಗ ಪಾಕೀಸ್ತಾನಕ್ಕಾಗಿ ವೀಸಾವನ್ನು ಸುಲಭಗೊಳಿಸುವ ಕೆಲಸ ಮಾಡಿದರು. ಆಗ ಮುಂಬಯಿಯಲ್ಲಿ ವಾಣಿಜ್ಯ ದೂತಾವಾಸವನ್ನು ತೆರೆಯಲಾಯಿತು. ವಾಜಪೇಯಿಯವರೇನೋ ವಿದೇಶಾಂಗ ಮಂತ್ರಿಯಾಗಿದ್ದರು. ಆಗ ಜನತಾ ಪಾರ್ಟಿಯ ಸರ್ಕಾರಕ್ಕೋಸ್ಕರ ವಿದೇಶನೀತಿಯ ಹೊಸ ನಕ್ಷೆಯೊಂದನ್ನು ರೂಪಿಸಲಾಗುತ್ತಿತ್ತು. ಈ ಸರ್ಕಾರವು ಗಾಂಧೀಜಿಯವರ ಮೂಲ ಆದರ್ಶಗಳ ಹಾದಿಯಲ್ಲಿ ವಿದೇಶೀ ನೀತಿಯನ್ನು ಕೊಂಡೊಯ್ಯುತ್ತದೆ ಎಂದು ಈ ಕರಡು ಯೋಜನೆಯಲ್ಲಿ ವಿದೇಶೀ ಸಚಿವಾಲಯದ ಆಫೀಸರುಗಳು ಬರೆದರು. ಈ ಯೋಜನಾ ಪತ್ರದ ಕರಡನ್ನು ನೋಡಿದ ವಾಜಪೇಯಿಯವರು ಇದರಲ್ಲಿ ಒಂದು ಬದಲಾವಣೆಯನ್ನು ಮಾಡಿ, ತಮ್ಮ ಸರ್ಕಾರವು ಗಾಂಧೀಜಿಯವರ ಮತ್ತು ನೆಹರೂರವರ ಆದರ್ಶಗಳಿಗನುಗುಣವಾಗಿ ವಿದೇಶೀನೀತಿಯನ್ನು ಮುನ್ನಡೆಸುತ್ತದೆ ಎಂದು ಜೋಡಿಸಿದರು. ಅಂದರೆ ವಾಜಪೇಯಿಯವರು ಇದರಲ್ಲಿ ಮಾಜಿ ಪ್ರಧಾನಿಗಳಾದ ನೆಹರೂರವರ ಹೆಸರನ್ನು ಸಹ ಸೇರಿಸಿದರು. ವಿದೇಶೀ ನೀತಿ ವಿಚಾರದಲ್ಲಿ ನೆಹರೂರವರಿಗೆ ಸಂಬಂಧಿಸಿದಂತೆ ಅಥವಾ ಅವರ ನೀತಿಗಳಿಗೆ ಸಂಬಂಧಿಸಿದಂತೆ ಭಿನ್ನಾಭಿಪ್ರಾಯವಿರಲಿಲ್ಲ ಎಂದು ಹೇಳುವಂತಿರಲಿಲ್ಲ. ಆದರೆ ವಾಜಪೇಯಿಯವರು ನೆಹರೂರವರ ಬಗ್ಗೆ ಗೌರವ ಹೊಂದಿದ್ದರು. ಮತ್ತು ಸಂಸದೀಯ ಪರಂಪರೆಗಳಿಗೆ ತುಂಬಾ ಪ್ರಾಧಾನ್ಯತೆ ನೀಡುತ್ತಿದ್ದರು. ವಾಜಪೇಯಿಯವರು ಹೇಳಿದರು, 'ಹೊಸ ಸರ್ಕಾರ ಬಂದಿದೆ. ಆದರೆ ಮೂಲ ಆಧಾರವಾಗಲೀ ಮತ್ತು ಆದರ್ಶವಾಗಲೀ ಬದಲಾಗುವುದಿಲ್ಲ.' ಈ ರೀತಿ ತನ್ನ ವಿರೋಧ ಪಕ್ಷದ ಕುರಿತು ಹೇಳುವಂತಹ ಧೈರ್ಯ ಬೇರೆ ಯಾವ ರಾಜಕಾರಣಿ ನಾಯಕನಿಗಿದೆ?</p>
		<p>1978ರಲ್ಲಿ ವಿದೇಶಾಂಗ ಮಂತ್ರಿಯಾಗಿ ವಾಜಪೇಯಿಯವರು ಪಾಕೀಸ್ತಾನಕ್ಕೆ ಹೋದಾಗ ಭಾರತದಲ್ಲಿ ಅದಕ್ಕೆ ವಿರೋಧ ವ್ಯಕ್ತವಾಗುತ್ತಿತ್ತು. ಎಷ್ಟು ವಿರೋಧ ವ್ಯಕ್ತವಾಯಿತೆಂದರೆ ಪಾಕೀಸ್ತಾನದಲ್ಲಿರುವ ಭಾರತದ ಉನ್ನತ ಮಟ್ಟದ ಆಯುಕ್ತರ ಕಾರ್ಯಾಲಯಕ್ಕೂ ಕೂಡ ವಾಸ್ತವದಲ್ಲಿ ಈ ಪ್ರವಾಸದ ಅವಶ್ಯಕತೆಯಿರಲಿಲ್ಲ ಎನ್ನಿಸುತ್ತಿತ್ತು. ಆದರೆ ವಾಜಪೇಯಿಯವರ ನೋಟವೇ ಬೇರೆಯಾಗಿತ್ತು. ಪಾಕೀಸ್ತಾನವು ಪಂಜಾಬಿನಲ್ಲಿ ಗಲಭೆ ಸೃಷ್ಟಿಸುತ್ತಿದೆ ಮತ್ತು ಪಾಕೀಸ್ತಾನಕ್ಕೆ ತೆರಳುತ್ತಿರುವ ಸಿಖ್ ಯಾತ್ರಿಕರಿಗೆ ಅದು ಭಾರತದ ವಿರುದ್ಧ ಎತ್ತಿ ಕಟ್ಟುತ್ತಿದೆ ಎಂದು ಉನ್ನತ ಆಯೋಗದ ಕಾರ್ಯಾಲಯವು ಭಾವಿಸಿತ್ತು. ಈ ಎಲ್ಲ ಪ್ರಯತ್ನಗಳು ಜನರಲ್ ಜಿಯಾ ಉಲ್ ಹಕ್‍ರ ಅಭಿಲಾಷೆಯಂತೆ ನಡೆಯುತ್ತಿದೆ ಎಂದು ನಂಬಲಾಗುತ್ತಿತ್ತು. ಆದರೆ ನಾವು ಸಂಬಂಧ ಸುಧಾರಿಸಲು ಕೇವಲ ಪ್ರಯತ್ನ ಮಾಡಿದರಷ್ಟೇ ಸಾಲದು ಬದಲಾಗಿ ಸ್ಥಾಯಿ ರೂಪವಾಗಿ ಯಾವುದಾದರೂ ಪರಿಹಾರ ಹುಡುಕಬೇಕು ಎಂದು ವಾಜಪೇಯಿ ನಂಬಿದ್ದರು. ಆಗ ಪಾಕೀಸ್ತಾನದ ಪತ್ರಿಕೆಗಳಲ್ಲೂ ಸಹ ಭಾರತದ ವಿರುದ್ಧವಾಗಿ ಮನಸೋ ಇಚ್ಛೆ ದುಷ್ಪ್ರಚಾರ ನಡೆಯುತ್ತಾ ಇತ್ತು.</p>
		<p>ಭಾರತ ಮತ್ತು ಪಾಕೀಸ್ತಾನದ ನಡುವಿನ ಸಂಬಂಧದ ಸುಧಾರಣೆಗಾಗಿ ನಡೆದ ಇದೇ ಪ್ರಯತ್ನದಲ್ಲಿ ವಾಜಪೇಯಿಯವರು ಬೊಂಬಾಯಿಯಲ್ಲಿ ವಾಣಿಜ್ಯ ರಾಯಭಾರಿ ಕೇಂದ್ರವೊಂದನ್ನು ತೆರೆದರು. ಎರಡೂ ದೇಶಗಳಲ್ಲಿ ವಾಸಿಸಿರುವ ಸಂಬಂಧಿಕರುಗಳಿಗೆ ಪರಸ್ಪರ ಸಂಧಿಸಲು ಅವಕಾಶ ಮಾಡಿಕೊಡಬೇಕು ಎಂಬುದು ವಾಜಪೇಯಿಯವರ ಇಂಗಿತವಾಗಿತ್ತು. ಎರಡೂ ದೇಶಗಳ ನಡುವೆ ಮದುವೆಗಳೂ ಜರುಗುತ್ತಿದ್ದವು. ವಾಣಿಜ್ಯ ದೂತಾವಾಸ ತೆರೆದ ವರ್ಷದಲ್ಲಿ ಮೂರು ಲಕ್ಷ ವೀಸಾಗಳನ್ನು ವಿತರಿಸಲಾಗಿತ್ತು.</p>
		<p>ವಿದೇಶೀನೀತಿ ಮತ್ತು ನೆರೆಹೊರೆಯ ದೇಶಗಳೊಡನೆ ಅದರಲ್ಲೂ ಪಾಕೀಸ್ತಾನದೊಡನೆ ಉತ್ತಮ ಸಂಬಂಧ ಹೊಂದುವುದು ವಾಜಪೇಯಿಯವರ ಮೊದಲ ಆದ್ಯತೆಯಾಗಿತ್ತು ಎಂದು ಪಾಕೀಸ್ತಾನದಲ್ಲಿ ಭಾರತದ ಹೈಕಮೀಷನರ್ ಆಗಿದ್ದ ಮತ್ತು ವಿದೇಶಾಂಗ ಸೇವೆಗಳ ಆಫೀಸರ್ ಆಗಿದ್ದ ಜಿ. ಪಾರ್ಥಸಾರಥಿಯವರು ತಿಳಿಸುತ್ತಾ ಮತ್ತೊಂದು ವಿಚಾರದೆಡೆ ಗಮನ ಹರಿಸುತ್ತಾರೆ, ಅದೆಂದರೆ 'ಎರಡೂ ದೇಶಗಳ ನಡುವೆ ಉತ್ತಮ ಬಾಂಧವ್ಯ ಮೂಡಬೇಕಾದರೆ ರಾಜಕೀಯ ರಣನೀತಿ ಮತ್ತು ಇಚ್ಛಾಶಕ್ತಿ ಎರಡೂ ಬೇಕು. ಇವನ್ನು ಕೇವಲ ಒಬ್ಬ ರಾಜಕೀಯ ನಾಯಕ ಮಾಡಬಲ್ಲ. ಇದು ಯಾವುದೇ ಆಫೀಸರ್ ಕೈಯಲ್ಲಿ ಸಾಧ್ಯವಿಲ್ಲ. ನೀತಿ ನಿಯಮಗಳನ್ನು ಚಾಲ್ತಿಗೆ ತರಲು ಆಫೀಸರ್ ಸಹಾಯ ಮಾಡಬಲ್ಲ ಅಷ್ಟೆ. ವಾಜಪೇಯಿಯವರಲ್ಲಿ ರಾಜಕಾರಣದ ಅರಿವು ಮತ್ತು ಇಚ್ಛಾ ಶಕ್ತಿ ಎರಡೂ ಇದ್ದವು.'</p>
		<p>ವಾಜಪೇಯಿಯರ ಆಪ್ತರಾಗಿದ್ದ ಸುಧೀಂದ್ರ ಕುಲಕರ್ಣಿ ಹೀಗೆ ಹೇಳುತ್ತಾರೆ, 'ಮೊರಾರ್ಜಿ ದೇಸಾಯಿ ಸರ್ಕಾರದಲ್ಲಿ ವಿದೇಶಾಂಗ ಕಾರ್ಯದರ್ಶಿಯಾಗಿದ್ದ ಜಗತ್‍ಸಿಂಹ ಮೆಹ್ತಾರು ಪ್ರಧಾನಿಗಳನ್ನು ಭೇಟಿ ಮಾಡಲು ಆಗಾಗ ಪ್ರಧಾನಮಂತ್ರಿ ಕಛೇರಿಗೆ ಬರುತ್ತಿದ್ದರು. ವಾಜಪೇಯಿಯವರು ವಿದೇಶಾಂಗ ಮಂತ್ರಿಯಾದಾಗ ಮಾಧ್ಯಮದಲ್ಲಿ ಮತ್ತು ಜನಗಳಲ್ಲಿ ಜನಸಂಘದವರೊಬ್ಬರ ಪ್ರವೇಶದಿಂದ ಅನಾಹುತಗಳು ಸಂಭವಿಸಬಹುದೆಂಬ ಸಂದೇಹವಿತ್ತು ಎಂದು ಮೆಹ್ತಾರವರು ವಾಜಪೇಯಿಯವರಿಗೆ ಹೇಳಿದರು. 1971ರ ಯುದ್ಧದ ನಂತರ ಪಾಕೀಸ್ತಾನದೊಂದಿಗಿನ ನಂಟು ಹಳಸಿತ್ತು. ಜನಸಂಘದವರೊಬ್ಬರನ್ನು ವಿದೇಶ ಮಂತ್ರಿಸ್ಥಾನದಲ್ಲಿ ಕೂಡಿಸಿರುವುದನ್ನು ಪಾಕೀಸ್ತಾನದ ಜನತೆ ಕೂಡ ಸಂಶಯದ ಕಣ್ಣುಗಳಿಂದ ನೋಡುತ್ತಿತ್ತು.'</p>
		<p>ವಾಜಪೇಯಿಯವರು ವಿದೇಶಾಂಗ ಮಂತ್ರಿಯಾದಾಗ ಮೊದಲ ಬಾರಿ 1978ರಲ್ಲಿ ಪಾಕೀಸ್ತಾನಕ್ಕೆ ಹೋದಾಗ ತಮ್ಮ ಮೊದಲ ಪ್ರೆಸ್ ಕಾನ್ಫರೆನ್ಸ್‍ನ ಆರಂಭವನ್ನು ಹೀಗೆ ಮಾಡಿದ್ದರು, 'ಪಾಕೀಸ್ತಾನ ವಿರೋಧಿಯೊಬ್ಬ ಹಾಗೂ ಅಖಂಡ ಭಾರತದ ಪ್ರತಿಪಾದಕನೊಬ್ಬನು ಬಂದಿರಬಹುದೆಂದು ತಾವೆಲ್ಲ ಅಂದುಕೊಳ್ಳುತ್ತಿರಬಹುದು, ಆದರೆ ನಾನು ಶಾಂತಿದೂತನಾಗಿ ಪರಸ್ಪರ ಒಬ್ಬರನ್ನೊಬ್ಬರು ಅರಿಯುವಂತೆ ತಿಳಿಹೇಳಲು ಬಂದಿದ್ದೇನೆ. ನಮ್ಮೆರಡೂ ದೇಶಗಳು ಜೊತೆಜೊತೆಯಲಿ ಇರಬೇಕು.' ಈ ಒಂದು ಪ್ರೆಸ್ ಕಾನ್ಫರೆನ್ಸ್‍ನಿಂದ ಪಾಕೀಸ್ತಾನದಲ್ಲಿ ಅವರ ವರ್ಚಸ್ಸೇ ಬದಲಾಯಿತು. ಆ ಸಮಯದಲ್ಲಿ ವಾಜಪೇಯಿಯವರು ವೀಸಾದ ನಿರ್ಬಂಧಗಳನ್ನು ಕಡಿಮೆಗೊಳಿಸಿದರು. ಈ ಪ್ರಯತ್ನದಿಂದ ಅವರು ಪಾಕೀಸ್ತಾನದವರಷ್ಟೇ ಅಲ್ಲ ಭಾರತದ ಮುಸಲ್ಮಾನರನ್ನೂ ಪ್ರಭಾವಿತಗೊಳಿಸಿದರು.</p>
		<p>ಬಿಜೆಪಿ ನಾಯಕರಾದ ಲಾಲ್‍ಜೀ ಟಂಡನ್‍ರವರು ಹೇಳುವಂತೆ, '1977ರಲ್ಲಿ ವಿದೇಶಾಂಗ ಮಂತ್ರಿಯಾಗಿ ವಾಜಪೇಯಿಯವರು ಪಾಕೀಸ್ತಾನದಲ್ಲೂ ತುಂಬಾ ಜನಪ್ರಿಯರಾಗಿದ್ದರು. 1980ರಲ್ಲಿ ಸರ್ಕಾರ ಬಿದ್ದು ಹೋಗಿತ್ತು. ವಾಜಪೇಯಿಯವರು ತಮ್ಮ ನಿವಾಸದಲ್ಲಿ ಚಹಾ ಕುಡಿಯುತ್ತಿದ್ದರು. ಆಗ ಪಾಕೀಸ್ತಾನದ ಹೈಕಮೀಷನರ್ ಅಬ್ದುಲ್‍ಸತ್ತಾರ್ ಅಲ್ಲಿಗೆ ಬಂದರು. ವಾಜಪೇಯಿಯವರಿಗೆ ಒಂದು ಗಿಫ್ಟ್ ಪ್ಯಾಕೆಟ್ ನೀಡಿದರು. ವಾಜಪೇಯಿ ಸಾಹೇಬರೇ ತಾವು ಪಾಕೀಸ್ತಾನದಲ್ಲಿ ಎಷ್ಟೊಂದು ಜನಪ್ರಿಯರಾಗಿದ್ದೀರಿ ಎಂದರೆ ಅಲ್ಲೇನಾದರೂ ತಾವು ಚುನಾವಣೆಯಲ್ಲಿ ನಿಂತರೆ ಉಳಿದ ಉಮೇದುವಾರರ ಠೇವಣಿಯೂ ಹೊರಟು ಹೋಗುತ್ತದೆ ಎಂದು ಹೇಳಿದರು. ಈ ಉಡುಗೊರೆಯನ್ನು ಜನರಲ್ ಜಿಯಾ ಉಲ್‍ಹಕ್‍ರವರು ಕಳುಹಿಸಿದ್ದಾರೆ ಎಂದರು. ಪ್ಯಾಕೆಟ್‍ನಲ್ಲಿ ಒಂದು ಪಠಾಣೀ ಸೂಟಿತ್ತು. ವಾಜಪೇಯಿಯವರು ಪ್ಯಾಕೆಟ್ಟನ್ನು ಒಳಗೆ ತೆಗೆದುಕೊಂಡು ಹೋದರು. ಕೆಲ ಹೊತ್ತಿನಲ್ಲೇ ಆ ಸೂಟನ್ನು ಧರಿಸಿ ಈಚೆ ಬಂದರು. ನಾನು ಉಡುಗೊರೆಯನ್ನು ಧರಿಸಿದೆ ಎಂದು ಅವರಿಗೆ ಹೇಳಿಬಿಡಿ ಎಂದು ಹೈ ಕಮೀಷನರ್‍ಗೆ ಹೇಳಿದರು. ಅಬ್ದುಲ್ ಸತ್ತಾರರು 1999 ರಿಂದ 2002ರವರೆಗೆ ಪಾಕೀಸ್ತಾನದ ವಿದೇಶಾಂಗ ಮಂತ್ರಿಯಾಗಿದ್ದರು. ವಿದೇಶಾಂಗ ಸೇವೆಗಳ ಆಫೀಸರ್ ಆಗಿದ್ದ ಅಬ್ದುಲ್ ಸತ್ತಾರರು ಶೀಮ್ಲಾ ಒಪ್ಪಂದ ಹಾಗೂ ಪರಮಾಣು ವಿವಾದದ ಬಗ್ಗೆ ಭಾರತ ಮತ್ತು ಪಾಕೀಸ್ತಾನದ ಮಧ್ಯೆ ನಡೆದ ಮಾತುಕತೆಯಲ್ಲಿ ಮುಖ್ಯ ಪಾತ್ರ ವಹಿಸಿದ್ದರು.</p>
		<p>ವಾಜಪೇಯಿಯವರನ್ನು ಸಂಘಪರಿವಾರ ಮತ್ತು ಬಿಜೆಪಿ-ಜನಸಂಘದ ನಿಷ್ಠರಿಂದ ಪ್ರತ್ಯೇಕವಾಗಿ ಕಾಣಿಸುವ, ಅವರನ್ನು ಜಗತ್ತಿನಾದ್ಯಂತ ಲೋಕಪ್ರಿಯಗೊಳಿಸಿದ ಕೆಲವು ಸಂಗತಿಗಳಿವೆ. ಇವುಗಳಲ್ಲಿ ಪಾಕೀಸ್ತಾನದ ವಿಚಾರವಾಗಿ ವಾಜಪೇಯಿಯವರ ವರ್ತನೆಯೊಂದು ಬಹಳ ಮುಖ್ಯವಾಗಿದೆ. ಅಖಂಡ ಭಾರತದ ಮಾತಾಡುವ ಪಾರ್ಟಿಯಲ್ಲಿ ಪಾಕೀಸ್ತಾನದೊಂದಿಗೆ ಸ್ನೇಹದ ಕೈ ಚಾಚುವುದು ಬಹಳ ಕಷ್ಟದ ಕೆಲಸವಾಗಿದೆ. ಆದರೆ ವಾಜಪೇಯಿಯವರು ಅದನ್ನು ಮಾಡಿ ತೋರಿಸಿದರು. ಈ ಕಾರ್ಯವು 1999ರ ಲಾಹೋರ್‍ಯಾತ್ರೆಗಿಂತ 20 ವರ್ಷ ಮುಂಚೆ ನಡೆದಿತ್ತು.</p>
		<p>ಪ್ರಧಾನಮಂತ್ರಿಯಾದ ಮೇಲೆ ವಾಜಪೇಯಿಯವರು 1999ರಲ್ಲಿ ಪಾಕೀಸ್ತಾನಕ್ಕೆ ಹೋದರು. ಆಗಲೂ ಬಹಳಷ್ಟು ಮಂದಿ ಇಷ್ಟು ಬೇಗ ಪಾಕೀಸ್ತಾನಕ್ಕೆ ಏಕೆ ಹೋದರು? ಎಂದು ಟೀಕಿಸಿದರು. ವಾಜಪೇಯಿಯವರು ತಮ್ಮ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್‍ಮಿಶ್ರರನ್ನು ಬಹಳ ನಂಬಿದ್ದರು. ಪರಮಾಣು ಪರೀಕ್ಷೆಯ ನಂತರ ಉದ್ಭವಿಸಿರುವ ಕಲುಷಿತ ವಾತಾವರಣವನ್ನು ತಿಳಿಗೊಳಿಸಲು ಎರಡೂ ದೇಶಗಳ ಹಿತ ದೃಷ್ಟಿಯಿಂದ ಪಾಕೀಸ್ತಾನಕ್ಕೆ ಹೋಗಲೇಬೇಕು ಎಂಬುದು ಬ್ರಜೇಶರ ಅಭಿಪ್ರಾಯವಾಗಿತ್ತು. ಪರಮಾಣು ಪರೀಕ್ಷೆ ನಡೆಸುತ್ತಿದ್ದಂತೆಯೇ 1999ರ ಜೂನ್ 6ರಂದು ಸಂಯುಕ್ತರಾಷ್ಟ್ರ ಸಂಘದ ರಕ್ಷಣಾ ಪರಿಷತ್ತು ಇನ್ನು ಪರಮಾಣು ಪರೀಕ್ಷೆ ನಡೆಸಕೂಡದೆಂದು ಭಾರತ ಮತ್ತು ಪಾಕೀಸ್ತಾನದ ವಿರುದ್ಧ, ಸಂಖ್ಯೆ 1172ರ ಗೊತ್ತುವಳಿಯೊಂದನ್ನು ಪಾಸು ಮಾಡಿತು. ಅದರಲ್ಲಿ ಎರಡೂ ದೇಶಗಳು ನಡೆಸಿದ ಪರಮಾಣು ಪರೀಕ್ಷೆಯನ್ನು ಕಠಿಣವಾಗಿ ಖಂಡಿಸಲಾಗಿತ್ತು. ಬಹುಶಃ ಈ ಒತ್ತಡದಿಂದಲಾದರೂ ಭಾರತವು ಪಾಕೀಸ್ತಾನದೊಂದಿಗೆ ಯಾವುದಾದರೂ ಒಪ್ಪಂದ ಮಾಡಿಕೊಳ್ಳಬಹುದೆಂಬುದು ಅಮೇರಿಕಾದ ಅಧ್ಯಕ್ಷರಾದ ಬಿಲ್ ಕ್ಲಿಂಟನರ ರಣನೀತಿಯಾಗಿತ್ತು. ಭಾರತವು ತನ್ನ ಶೋಭೆಯನ್ನು ಹೆಚ್ಚಿಸಿಕೊಳ್ಳಲು ಪಾಕೀಸ್ತಾನದೊಡನೆ ಉತ್ತಮ ಬಾಂಧವ್ಯ ಸಾಧಿಸುವುದಷ್ಟೇ ಅಲ್ಲದೆ ಆ ದಿಕ್ಕಿನಲ್ಲೂ ಹೊಸ ಬದಲಾವಣೆ ಕೂಡ ಮಾಡಬೇಕಾಗಿ ಬರುತ್ತದೆ ಎಂದು ವಾಜಪೇಯಿಯವರು ಅರಿತಿದ್ದರು. ನಮಗೆ ಶೀಮ್ಲಾ ಒಪ್ಪಂದವನ್ನು ಮುಂದುವರೆಸಬೇಕೆಂಬ ಅಪೇಕ್ಷೆಯಿಲ್ಲ. ಶೀಮ್ಲಾ ಒಪ್ಪಂದವನ್ನು ಕಡೆಗಣಿಸಿ ಮುಂದುವರೆಯುವುದು ಅಸಂಭವವಾಗಿದ್ದರೂ ಅದರ ಬಗ್ಗೆ ಮಾತಾಡುವುದೇ ಬೇಡ ಎಂದು ಜಸವಂತ ಸಿಂಹರು ತಮ್ಮ ಸಚಿವಾಲಯದ ಆಫೀಸರುಗಳೊಡನೆ ಚರ್ಚೆ ಮಾಡುತ್ತಿದ್ದರು.</p>
		<p>1972ರಲ್ಲಿ ಭಾರತ ಮತ್ತು ಪಾಕೀಸ್ತಾನದ ನಡುವೆ ಆದ ಶೀಮ್ಲಾ ಒಪ್ಪಂದದಂತೆ ಎರಡೂ ದೇಶಗಳು ಉಪ ಮಹಾದ್ವೀಪದಲ್ಲಿ ಸ್ಥಿರ ಸ್ನೇಹಕ್ಕಾಗಿ ದುಡಿಯೋಣ ಮತ್ತು ಎರಡೂ ದೇಶಗಳು ಎಲ್ಲ ವಿವಾದಗಳನ್ನು ಮತ್ತು ಸಮಸ್ಯೆಗಳನ್ನು ಬಗೆಹರಿಸಿಕೊಳ್ಳಲು ಶಾಂತಿಪೂರ್ಣವಾದ ಮಾತುಕತೆ ನಡೆಸೋಣ ಮತ್ತು ಯಾವುದೇ ಸಂದರ್ಭದಲ್ಲೂ ಒಮ್ಮುಖ ಪ್ರಯತ್ನದಿಂದ ಯಾವುದೇ ಪರಿವರ್ತನೆ ತರುವುದಿಲ್ಲ ಎಂದು ಪರಸ್ಪರ ಮಾತು ಕೊಟ್ಟುಕೊಂಡಿದ್ದವು. ಭಾರತ ಮತ್ತು ಪಾಕೀಸ್ತಾನದ ನಡುವಿನ ಮಾತುಕತೆಗೆ ಈ ಶೀಮ್ಲಾ ಒಪ್ಪಂದವು ಮುಖ್ಯವಾದ ಕೊಂಡಿಯಾಗಿತ್ತು. ಈ ಕೊಂಡಿಯನ್ನು ಮುಂದುವರೆಸುವ ಮತ್ತೊಂದು ಪ್ರಯತ್ನವೇ ವಾಜಪೇಯಿಯವರ ಲಾಹೋರ್ ಯಾತ್ರೆಯಾಗಿತ್ತು.</p>
		<p>1999ರ ಫೆಬ್ರವರಿ 20. ಆ ದಿನ ಅಮೃತಸರದಲ್ಲಿ ಉತ್ಸವದ ವಾತಾವರಣವಿತ್ತು. ಸಾಲು ಸಾಲುಗಳಲ್ಲಿ ಇಕ್ಕೆಡೆಗಳಲ್ಲೂ ಉತ್ಸಾಹಭರಿತ ಜನ ಪ್ರಧಾನಮಂತ್ರಿಗಳ ಸ್ವಾಗತಕ್ಕಾಗಿ ನಿಂತಿದ್ದರು. ಅಮೃತಸರದಿಂದ ಹಿಡಿದು ಅಟಾರಿವರೆಗಿನ ದಾರಿಯ ಎರಡೂ ಕಡೆಗಳಲ್ಲಿ ಜನರ, ಉತ್ಸಾಹದ ಪ್ರವಾಹ ಓತಪ್ರೋತವಾಗಿ ಹರಿದಿತ್ತು. ಅಟಾರಿಯಲ್ಲಿರುವ ಭಾರತ ಪಾಕ್ ಗಡಿಯ ಕೊನೆಯ ದಡವೇ ವಾಘಾ ಬಾರ್ಡರ್. ದೆಹಲಿಯಿಂದ ಲಾಹೋರ್‍ಗೆ ತೆರಳಲಿರುವ ಬಸ್‍ಗಾಗಿ ಗೇಟ್ ತೆರೆಯುತ್ತಿದ್ದಂತೆಯೇ ಟಿವಿ ಚಾನಲ್‍ಗಳಲ್ಲಿ ಸುದ್ದಿ ಧಾಂಗುಡಿಯಿಟ್ಟಿತು. ವಾಜಪೇಯಿ ಹಾಗೂ ನವಾಜ್‍ಶರೀಫರು ಎರಡು ದೇಶಗಳ ನಡುವೆ ಸ್ನೇಹದ ಕದ ತೆರೆದು ಇತಿಹಾಸ ನಿರ್ಮಿಸಿದರು.</p>
		<p>ಬದುಕಿನ ಕಾಂತಿ ಹಾಗೂ ಜೀವನಪ್ರೀತಿಯ ಸುವಾಸನೆಯ ಮಿಶ್ರಣದಿಂದ ಮಿಂದೆದ್ದ ನಗರವಾದ ಅಮೃತಸರದಲ್ಲಿ ಗೆಳೆತನದ ಗೀತೆ ಗುಣುಗುಣಿಸುತ್ತಿತ್ತು. ಜನಗಳ ಉತ್ಸಾಹ ಮತ್ತು ಹುಮ್ಮಸ್ಸುಗಳ ಮಧ್ಯೆ ಅಮೃತಸರದಿಂದ ವಾಘಾದವರೆಗೆ ತಲುಪಲು ನಲವತ್ತು ನಿಮಿಷಗಳು ತಗುಲಿತ್ತು. ಪಾಕೀಸ್ತಾನದೆಡೆ ಸ್ನೇಹದ ಹಸ್ತ ಚಾಚುವುದಕ್ಕೋಸ್ಕರ ವಾಜಪೇಯಿಯವರು ಒಬ್ಬರೇ ಹೊರಟಿರಲಿಲ್ಲ. ಹಿಂದೂಸ್ತಾನದ ಸರಿಸುಮಾರು ಎಲ್ಲ ಕ್ಷೇತ್ರಗಳ ಪ್ರತಿನಿಧಿಗಳು ಆ ಬಸ್ಸಿನಲ್ಲಿ ಪ್ರಯಾಣಿಸುತ್ತಿದ್ದರು. ವಾಜಪೇಯಿಯವರ ಮೆಚ್ಚಿನ ಹಾಗೂ ದೇಶದ ಹೆಸರಾಂತ ಗೌರವಾನ್ವಿತರೆಲ್ಲರೂ ಇದ್ದರು. ಈ ಬಸ್ಸಿನಲ್ಲಿ ವಾಜಪೇಯಿಯವರ ಅತಿ ಮೆಚ್ಚಿನ ಸಿನಿಮಾ ತಾರೆ ಹಾಗೂ ಆ ಕಾಲದ ಸೂಪರ್‍ಸ್ಟಾರ್ ದೇವಾನಂದ್, ಪೈಂಟರ್ ಸತೀಶ ಗುಜ್ರಾಲ್, ಗೀತರಚನೆಕಾರರಾದ ಜಾವೇದ್‍ಅಖ್ತರ್, ಹಿರಿಯ ಪತ್ರಕರ್ತರಾದ ಕುಲದೀಪ್ ನಯ್ಯರ್, ಕ್ರಿಕೆಟ್ಟಿಗ ಕಪಿಲ್‍ದೇವ್, ಡ್ಯಾನ್ಸರ್ ಮಲ್ಲಿಕಾ ಸಾರಾಭಾಯಿ ಮತ್ತು ಸಿನಿಮಾ ನಟರಾದ ಹಾಗೂ ಬಿಜೆಪಿ ನಾಯಕರಾದ ಶತೃಘ್ನ ಸಿನ್ಹಾರ ಸಮೇತ 22 ಮಂದಿ ಇದ್ದರು.</p>
		<p>ವಾಘಾ ಬಾರ್ಡರ್‍ನಲ್ಲಿ ವಾಜಪೇಯಿಯವರು ಪ್ರಭಾವಪೂರ್ಣ ಭಾಷಣ ಮಾಡುತ್ತಾ ನುಡಿದರು, 'ದೆಹಲಿ ಮತ್ತು ಲಾಹೋರ್ ನಡುವಿನ ಈ ಬಸ್ ಸೇವೆಯನ್ನು ಕೇವಲ ಪ್ರಯಾಣ ಸುಲಭಗೊಳಿಸುವುದಕ್ಕಷ್ಟೆ ಮಾಡುತ್ತಿಲ್ಲ್ಲ, ಬದಲಾಗಿ ನಮ್ಮ ಸಂಬಂಧ ಉತ್ತಮವಾಗಲಿ ಹಾಗೂ ನಾವು ಬೆರೆತು ಬಾಳಲಿ ಎಂಬ ಎರಡು ದೇಶಗಳ ಸಂದೇಶವನ್ನು ಜಗಜ್ಜಾಹೀರುಗೊಳಿಸಲು ಆರಂಭಿಸಲಾಗುತ್ತಿದೆ. ಇದೇನಾದರೂ ಕೇವಲ ಒಂದೇ ಒಂದು ಬಸ್ಸಾಗಿದ್ದಿದ್ದರೆ ಎರಡೂ ದೇಶಗಳಲ್ಲಿ ಮಾತ್ರವಲ್ಲ ಜಗತ್ತಿನಾದ್ಯಂತ ಇಷ್ಟೊಂದು ಸಂಭ್ರಮ ಮತ್ತು ಉತ್ಸಾಹಗಳನ್ನು ಸೃಷ್ಟಿಸುತ್ತಿರಲಿಲ್ಲ. ನಾವೆಲ್ಲರೂ ಅವಿಶ್ವಾಸವನ್ನು ಹಿಂದಿಕ್ಕಿ ಭರವಸೆ ಮತ್ತು ಸೋದರತೆಯನ್ನು ಸೃಷ್ಟಿಸಿಕೊಂಡು ಜೊತೆಗೂಡಿ ಮುನ್ನಡೆದಾಗ ಮಾತ್ರ ಇದರ ಉದ್ದೇಶ ಪೂರ್ಣವಾಗುತ್ತದೆ.'</p>
		<p>ಪ್ರಧಾನಮಂತ್ರಿಗಳ ವಿಶೇಷ ಅಧಿಕಾರಿಯಾದ ಸುಧೀಂದ್ರ ಕುಲಕರ್ಣಿ ಹೇಳುತ್ತಾರೆ, 'ಸಂಘ ಪರಿವಾರವನ್ನು ಪಾಕೀಸ್ತಾನದ ವಿರೋಧಿ ಎಂದು ತಿಳಿದುಕೊಂಡಿರುವವರು ಅವಶ್ಯಕವಾಗಿ ಅರಿಯಬೇಕಾಗಿರುವುದೇನೆಂದರೆ ವಾಜಪೇಯಿಯವರ ಈ ಬಸ್ ಯಾತ್ರೆಗೆ ಸಂಘದ ಪ್ರಮುಖರಾದ ರಾಜೇಂದ್ರ ಸಿಂಹ ಉರುಫ್ ರಜ್ಜೂ ಭೈಯಾರ ಬೆಂಬಲವಿತ್ತು ಹಾಗೂ ಆಶೀರ್ವಾದವಿತ್ತು. ಬಿಜೆಪಿಯ ಅಧ್ಯಕ್ಷರಾದ ಕುಶಭಾವೂ ಠಾಕ್ರೆಯವರೂ ಕೂಡ ವಾಜಪೇಯಿಯವರ ಈ ಬಸ್ ಯಾತ್ರೆಗೆ ಶುಭ ಕೋರಲು ವಾಘಾ ಬಾರ್ಡರ್‍ಗೆ ಬಂದಿದ್ದರು.'</p>
		<p>ಗಡಿಯ ಮತ್ತೊಂದು ಭಾಗವನ್ನು ಪ್ರವೆಶಿಸುತ್ತಿದ್ದಂತೆಯೇ 'ಗಾರ್ಡ್ ಆಫ್ ಆನರ್' ತುಪಾಕಿಗಳ ವಂದನೆ ಸಲ್ಲಿಸಲಾಯಿತು. ಪಾಕೀಸ್ತಾನದ ಪ್ರಧಾನಿ ನವಾಜ್‍ಶರೀಫ್ ಮತ್ತು ಅವರ ಸಹೋದರ ಪಂಜಾಬಿನ ಮುಖ್ಯಮಂತ್ರಿ ಶಾಹ್‍ಬಾಜರು ತಮ್ಮ ಗಡಿಯಲ್ಲಿ ವಾಜಪೇಯಿಯವರನ್ನು ಸ್ವಾಗತಿಸಲು ಕಾದಿದ್ದರು. ವಾಜಪೇಯಿಯವರು ಬಾರ್ಡರ್‍ನಲ್ಲಿಯೇ ಭೇಟಿಯನ್ನು ಮುಗಿಸಿ ದೆಹಲಿಗೆ ವಾಪಸ್ಸಾಗುವ ರೀತಿಯಲ್ಲಿ ಕಾರ್ಯಕ್ರಮ ನಿಗದಿಯಾಗಿತ್ತು. ಆದರೆ ತಮ್ಮನ್ನು ಬಾಗಿಲಿನಿಂದಲೇ ಹಾಗೇ ವಾಪಸ್ಸು ಕಳುಹಿಸಲಾಗದು ಎಂದು ನವಾಜ್‍ಶರೀಫರು ಹೇಳಿದರು. ಮತ್ತೆ ಮುಂದಿನ ಕಾರ್ಯಕ್ರಮ ರೂಪುಗೊಂಡಿತು. ವಾಜಪೇಯಿ ಹಾಗೂ ನವಾಜ್‍ಶರೀಫರುಗಳಲ್ಲಿದ್ದ ಭರವಸೆಗನುಗುಣವಾಗಿ ಸ್ನೇಹ ಸೃಷ್ಟಿಯಾಯಿತು. ಶರೀಫರು ವಾಜಪೇಯಿಯವರನ್ನು ಮಹಾನ್ ನಾಯಕನಂತೆ ಕಂಡು ಗೌರವ ತೋರುತ್ತಿದ್ದರು.</p>
		<p>ಗಡಿಯಲ್ಲಿನ ಸ್ವಾಗತದ ನಂತರ ಎರಡೂ ದೇಶಗಳ ಪ್ರತಿನಿಧಿಗಳನ್ನು ಹೊತ್ತು ಹೆಲಿಕ್ಯಾಫ್ಟರ್ ಮೇಲೆ ಹಾರಿದ ನಂತರ ಬಹುಶಃ ಎರಡೂ ದೇಶಗಳ ನಡುವಿನ ಸ್ನೇಹದ ಎತ್ತರಗಳನ್ನು ಮುಟ್ಟುವುದಕ್ಕೋಸ್ಕರ ಆಕಾಶದಲ್ಲಿ ಬಣ್ಣ ಬಣ್ಣದ ಗಾಳಿಪಟಗಳು ಹಾರಾಡುತ್ತಿದ್ದವು. ಕೆಳಗೆ ಅಂಗಡಿಗಳೆಲ್ಲ ಮುಚ್ಚಿದ್ದವು. ಜಮಾಯತ್ ಎ ಇಸ್ಲಾಮಿ ಕಡೆಯಿಂದ ವಿರೋಧ ಪ್ರದರ್ಶನವಿತ್ತು. 'ವಾಜಪೇಯಿ ವಾಪಸ್ಸು ಹೋಗು' ಎಂಬ ಘೋಷಣಾ ಫಲಕಗಳನ್ನು ಹಿಡಿದುಕೊಂಡು ಕೆಲವರು ನಿಂತಿದ್ದರು. ವಾಜಪೇಯಿಯವರು ನವಾಜ್ ಷರೀಫರಿಗೆ ಹೇಳಿದರು, 'ಚಿಂತಿಸಬೇಡಿ, ಎಲ್ಲ ಕಡೆಯೂ ಈ ರೀತಿ ನಡೆಯುತ್ತಲೇ ಇರುತ್ತದೆ.'</p>
		<p>ಸುಧೀಂದ್ರ ಕುಲಕರ್ಣಿ ಹೇಳುತ್ತಾರೆ, 'ಜಮಾಯತ್ ಎ ಇಸ್ಲಾಮಿಯು ಹೆದರಿಸಿ ಬೆದರಿಸಿ ಅಂದು ಎಲ್ಲಾ ಅಂಗಡಿಗಳನ್ನು ಮುಚ್ಚಿಸಿತ್ತು. ಮಾರುಕಟ್ಟೆಗಳಲ್ಲಿ ಎಲ್ಲೆಡೆಯೂ ಸ್ಮಶಾನಮೌನ ಆವರಿಸಿತ್ತು. ವಾಜಪೇಯಿಯವರಿಗಿಂತ ಹೆಚ್ಚಾಗಿ ನವಾಜ್ ಶರೀಫ್ ಹೆಚ್ಚು ನಿರಾಸೆಗೊಂಡಿದ್ದರು. ಇಷ್ಟರ ನಡುವೆಯೂ ಲಾಹೋರ್‍ನಲ್ಲಿ ಪಂಜಾಬಿನ ಗವರ್ನರ್ ಹೌಸ್‍ನ ಲಾನ್ ಮೇಲೆ ಹೆಲಿಕಾಫ್ಟರ್ ಇಳಿಯಿತು. ನೆಲ ಗಟ್ಟಿಯಿತ್ತು. ಬಹುಶಃ ಯಾವುದೋ ಸಂದೇಶ ಸಾರುತ್ತಿದ್ದಿರಬೇಕು.'</p>
		<p class="text-center">ಭಾರತ ಪಾಕೀಸ್ತಾನ ನೆರೆಹೊರೆಯವರು<br /> ಜೊತೆ ಜೊತೆಯಲೆ ಬಾಳಬೇಕು<br /> ಪ್ರೀತಿಯಿರಲಿ ಅಥವಾ ಯುದ್ಧವಿರಲಿ<br /> ಇಬ್ಬರೂ ಸಹಿಸಬೇಕು</p>
		<p>ಈ ಕವಿತೆ ವಾಜಪೇಯಿಯವರದಾಗಿತ್ತು. ಆದರೆ ಇದರ ಕೆಲವು ಸಾಲುಗಳನ್ನು ಪಾಕೀಸ್ತಾನದ ಪ್ರಧಾನಿ ನವಾಜ್ ಶರೀಫರು ವಾಜಪೇಯಿಯವರ ಗೌರವ ಸೂಚಕವಾಗಿ ಲಾಹೋರಿನ ಕೆಂಪು ಕೋಟೆಯಲ್ಲಿ ಏರ್ಪಡಿಸಿದ್ದ ಭೋಜನ ಕೂಟದಲ್ಲಿ ವಾಚಿಸಿದರು.</p>
		<p>ಆದರೆ ವಾಜಪೇಯಿಯವರು ಶರೀಫರಿಗಿಂತಲೂ ಮುಂದೆ ಹೋದರು. 'ನಾವು ಯುದ್ಧ ನಿಲ್ಲಿಸಬೇಕಾಗಿದೆಯೆ? ಯುದ್ಧವೇ ಸಂಭವಿಸದಂತಹ ವಾತಾವರಣವನ್ನು ನಾವು ನಿರ್ಮಾಣ ಮಾಡಬೇಕಾಗಿದೆಯೇ? ಶಾಂತಿಯಿರಲಿ. ಶಾಂತಿ ಚಿರವಾಗಿರಲಿ. ಆಯುಧಗಳಿಗಾಗಿ ಖರ್ಚು ಮಾಡುವುದು ಬೇಡ. ಎಷ್ಟು ಬೇಕೋ ಅಷ್ಟು ಖರ್ಚು ಮಾಡುವಂತಾಗಲಿ. ಎಂಬ ಗೂಢಾರ್ಥ ಈ ಕವಿತೆಯೊಳಗಿದೆ' ಎಂದು ವಾಜಪೇಯಿಯವರು ಹೇಳಿದರು.</p>
		<p class="text-center">ಶಾಂತಿ ಬೇಕು ನಮಗೆ. ಬದುಕು ನಮಗಿಷ್ಟ<br /> ಶಾಂತಿ ಬೇಕು ನಮಗೆ. ಅದರ ಸ್ಥಾಪನೆಗೆ ನಡೆದಿದೆ ತಯಾರಿ<br /> ಹಸಿವಿನೊಡನೆ, ರೋಗ ರುಜಿನದೊಡನೆ ಹೋರಾಡಿದೆವು<br /> ಜಗತ್ತೇ ಮುಂದೆ ಬಂದು ಸಹಾಯ ಹಸ್ತ ಚಾಚಿತು<br /> ರಕ್ತಸಿಕ್ತಗೊಳಿಸಲು ಬಿಡೆವು ಹಸಿರು ಹಸಿರಾದ ನೆಲವನು<br /> ನಡೆಯಲು ಬಿಡೆವು ಯುದ್ಧವನು</p>
		<p>ತಮ್ಮ ಕವಿತೆಯ ಸಾಲುಗಳನ್ನು ವಾಜಪೇಯಿಯವರು ವಾಚಿಸುತ್ತಿದ್ದಂತೆಯೇ ನಾಲ್ಕೂ ಕಡೆಯಿಂದ ಚಪ್ಪಾಳೆ ಮಾರ್ದನಿಸಿತು. ವಾಜಪೇಯಿಯವರ ನಿಕಟವರ್ತಿಯಾದ ಅಪ್ಪಾ ಘಟಾಟೆ ಹೇಳುತ್ತಾರೆ, 'ಲಾಹೋರಿಗೆ ಹೋಗುವುದಕ್ಕಿಂತ ಮುಂಚೆ ತಮ್ಮ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್ ಮಿಶ್ರರಿಗೆ ವಾಜಪೇಯಿಯವರು ಅಲ್ಲಿಗೆ ಹೋಗಿ ಏನು ಹೇಳಲಿ? ಎಂದು ಕೇಳಿದರು. ಅದಕ್ಕೆ ಮಿಶ್ರರು 'ನಡೆಯಲು ಬಿಡೆವು ಯುದ್ಧವನು' ಎಂಬ ಕವಿತೆ ವಾಚಿಸಿ ಎಂದರು. ವಾಜಪೇಯಿಯವರು ಹಾಗೇ ಮಾಡಿದರು. ಅಲ್ಲಿ ಹೊಸ ವಾತಾವರಣ ನಿರ್ಮಾಣ ಮಾಡಿದರು.'</p>
		<p>`ತಾವು ಈ ರೀತಿಯ ‘ನಡೆಯಲು ಬಿಡೆವು ಯುದ್ಧವನು' ಎಂಬ ಘೋಷಣೆ ರೂಪದ ಕವಿತೆ ವಾಚಿಸಿದಿರಲ್ಲ, ಪೋಖ್ರಾನ್ ಪರಮಾಣು ವಿಸ್ಫೋಟ ನಡೆಸುವಂತಹ ಅವಶ್ಯಕತೆಯಿತ್ತೆ? ಎಂದು ತಮ್ಮಲ್ಲಿ ಯಾರಾದರೂ ಕೇಳಬಹುದು. ಕೇಳಲೇಬೇಕು. ನಾವು ಆಕ್ರಮಣಕ್ಕೋಸ್ಕರ ಪೋಖ್ರಾನ್ ವಿಸ್ಫೋಟ ನಡೆಸಲಿಲ್ಲ. ನಮ್ಮ ರಕ್ಷಣೆಗೋಸ್ಕರ ನಡೆಸಿದೆವು. ಮೂರು ಬಾರಿ ನಾವು ಯುದ್ಧಕ್ಕೆ ಸಿಲುಕಿದ್ದೇವೆ. ಯುದ್ಧವನ್ನು ಶಾಶ್ವತವಾಗಿ ನಾವು ತಡೆಯಬಯಸುತ್ತೇವೆ' ಎಂದು ವಾಜಪೇಯಿಯವರು ಹೇಳಿದರು.</p>
		<p>ವಾಜಪೇಯಿಯವರು ಮುಂದುವರೆದು ಹೀಗೆ ಹೇಳಿದರು, '21 ವರ್ಷಗಳ ನಂತರ ಪಾಕೀಸ್ತಾನದ ನೆಲದ ಮೇಲೆ ಬಂದು ನಿಂತು ಒಳ್ಳೆಯ ಅನುಭವ ಪಡೆಯುತ್ತಿದ್ದೇನೆ. ನಾನು ಭಾರತದ ಜನರ ಶುಭಕಾಮನೆಗಳನ್ನು ಮತ್ತು ಭರವಸೆಗಳನ್ನು ಹೊತ್ತುಬಂದಿದ್ದೇನೆ. ಇಲ್ಲಿನ ಪ್ರಧಾನಿ ನವಾಜ್ ಶರೀಫರೊಂದಿಗೆ ಉತ್ತಮವಾದ ಕಾರ್ಯಕ್ರಮಗಳ ಮತ್ತು ಮಾತುಕತೆಯ ಭರವಸೆ ನನಗಿದೆ.'</p>
		<p>ಲಾಹೋರ್ ಯಾತ್ರೆಯ ಸಮಯದಲ್ಲಿ ವಾಘಾ ಬಾರ್ಡರ್‍ನಲ್ಲಿ ಪಾಕೀಸ್ತಾನದ ಮೂರೂ ಸೇನೆಯ ಒಬ್ಬರೂ ಪ್ರಮುಖರು ಭಾಗವಹಿಸಿರಲಿಲ್ಲ. ಸೇನೆಯ ಪ್ರಮುಖರಾದ ಜನರಲ್ ಪರ್ವೇಜ್ ಮುಶರ್ರಫ್‍ರವರಿಗೆ ಈ ಯಾತ್ರೆ ಸ್ವಲ್ಪವೂ ಇಷ್ಟವಿರಲಿಲ್ಲ. ಅವರು ತುಂಬಾ ಅಸಮಾಧಾನಗೊಂಡಿದ್ದರು. ಸಾರ್ವಜನಿಕವಾಗಿ ಅವರು ಹಿಂದೂಸ್ತಾನದ ಪ್ರಧಾನಿಗೆ ಗೌರವ ಸಲ್ಲಿಸಲು ಬಯಸುತ್ತಿರಲಿಲ್ಲ. ಆದರೆ ಲಾಹೋರ್ ಗವರ್ನರ್ ಹೌಸ್‍ನಲ್ಲಿ ಸಮಾರಂಭ ನಡೆದಾಗ ಅಲ್ಲಿ ಮೂರೂ ಸೇನೆಗಳ ಪ್ರಮುಖರು ಭಾಗವಹಿಸಿದ್ದರು. ಅಷ್ಟೇ ಅಲ್ಲ ವಾಜಪೇಯಿಯವರಿಗೆ ಗೌರವ ಸಲ್ಲಿಸಿದರು. ಲಾಹೋರ್ ಕೋಟೆಯಲ್ಲಿ ನಡೆದ ಕಾರ್ಯಕ್ರಮದ ನಂತರದ ರಾಷ್ಟ್ರೀಯ ಔತಣಕೂಟದ ಸಮಯದಲ್ಲಿ ಕೇವಲ ಹಿಂದೀ ಹಾಡುಗಳೇ ಕೇಳಿ ಬರುತ್ತಿದ್ದವು. ಸ್ವತಃ ಮುಶರ್ರಫ್ ಕೂಡ ಆ ಆನಂದವನ್ನು ಅನುಭವಿಸುತ್ತಿದ್ದರು.</p>
		<p>ಲಾಹೋರಿನ ಆ ಐತಿಹಾಸಿಕ ಕೋಟೆಯಲ್ಲಿ ಮೊಗಲ ದೊರೆಯಾದ ಶಾಹಜಹಾನ್ ಹುಟ್ಟಿದ್ದನು. ಹತ್ತು ವರ್ಷಗಳಿಗಿಂತಲೂ ಹೆಚ್ಚು ಕಾಲ ಅಕ್ಬರ್ ಅಲ್ಲಿ ಜೀವನವನ್ನು ಕಳೆದಿದ್ದನು. ಅಲ್ಲಿ ಮಾಡಿದ ಭಾಷಣದಲ್ಲಿ ವಾಜಪೇಯಿಯವರು 'ಇಪ್ಪತ್ತೊಂದು ವರ್ಷಗಳ ನಂತರ ಶಾಂತಿ ಮತ್ತು ಸ್ನೇಹದ ಸಂದೇಶ ಹೊತ್ತು ಬಂದ ನನಗೆ ತುಂಬಾ ಸಂತಸವಾಗುತ್ತಿದೆ. ಆದರೆ ಇಷ್ಟು ದಿನ ನಾವು ಕೇವಲ ದ್ವೇಷ ಮತ್ತು ಕಹಿನಂಟಿನಲ್ಲೇ ಕಳೆದುಬಿಟ್ಟೆವಲ್ಲ ಎಂದು ಖೇದವಾಗುತ್ತಿದೆ' ಎಂದು ನುಡಿದರು.</p>
		<p>'ವಾಜಪೇಯಿಯವರ ರೀತಿಯಲ್ಲಿ ಲಾಹೋರ್‍ವರೆಗೆ ಬಸ್ ಯಾತ್ರೆ ಕೈಗೊಳ್ಳುವುದು ತುಂಬಾ ಸಾಹಸದ ಕಾರ್ಯವಾಗಿದೆ. ಇದು ಎಲ್ಲರ ಕೈಯಿಂದ ಸಾಧ್ಯವಿಲ್ಲ' ಎಂದು ಪಾಕೀಸ್ತಾನದ ಮುಸ್ಲಿಂ ಲೀಗಿನ ಜನರಲ್ ಸೆಕ್ರೆಟರಿ ಆದ ಮುಶಾಹಿದ್ ಹುಸೇನ್ ಆ ಕಾರ್ಯಕ್ರಮದಲ್ಲಿ ನುಡಿದರು.</p>
		<p>ವಾಜಪೇಯಿಯವರು ತುಂಬಾ ಚೆನ್ನಾಗಿ ಭಾಷಣ ಮಾಡುತ್ತಾರೆ. ಇದರಲ್ಲಿ ಎರಡು ಮಾತೇ ಇಲ್ಲ. ಅವರ ಭಾಷಣ ಕೇವಲ ಭಾಷಣವಷ್ಟೇ ಆಗಿರುವುದಿಲ್ಲ. ಅದರಲ್ಲಿ ಸ್ವಂತಿಕೆ ಹಾಗೂ ಮಾನವೀಯತೆಯ ಸಂದೇಶ ಇರುತ್ತದೆ. ಇದು ಅವರ ಭಾಷಣದ ಪ್ರತಿ ಸಾಲಿನಲ್ಲೂ ಗೋಚರವಾಗುತ್ತಾ ಹೋಗುತ್ತದೆ. ಕೆಲವೊಮ್ಮೆ ಮನಸ್ಸಿನಾಳಕ್ಕೆ ಇಳಿಯುತ್ತದೆ.</p>
		<p>ವಾಜಪೇಯಿಯವರಿಗಿಂತ ಮಿಗಿಲಾಗಿ ಆತಂಕವಾದದ ವಿರುದ್ಧವಾಗಿ ಮಾತಾಡುವುದು ಸಾಧ್ಯವೇ ಇಲ್ಲವೇನೋ. ಅವರ ಕಣ್ಣುಗಳ ಹೊಳಪು ಮತ್ತು ಅವರ ಧ್ವನಿಯ ಭರವಸೆಯು ಕೇಳುಗರ ಮನಸ್ಸಿನಲ್ಲಿ ಹೊಸದೊಂದು ನಂಬಿಕೆಯನ್ನು ಹುಟ್ಟಿಸುತ್ತಿತ್ತು. ವಾಜಪೇಯಿ ನುಡಿದರು, 'ಹಿಂಸೆಯ ಪರವಾಗಿ ವಾದಿಸುವವರಿಗೆ ಹಿಂಸೆಯ ದಾರಿ ಹಿಡಿಯುವವರಿಗೆ, ಹಿಂಸೆಯನ್ನು ಮುಂದುವರೆಸುವವರಿಗೆ ನಾನು ಹೇಳುವುದು ಇದೊಂದೇ ಮಾತು, ಏನೆಂದರೆ ಮೊದಲು ಶಾಂತಿಯ ಮತ್ತು ಅರಿತು ನಡೆಯುವ ದಾರಿಯ ಸತ್ಯವನ್ನರಿಯಿರಿ. ಹೊಸ ಯುಗದೆಡೆಗೆ ಹೆಜ್ಜೆಯಿಟ್ಟಂತೆಲ್ಲ ಭವಿಷ್ಯವು ನಮಗೆ ಆಹ್ವಾನವೀಯುತ್ತದೆ. ಅದು ನಮ್ಮನ್ನು ಕೈಬೀಸಿ ಕರೆಯುತ್ತದೆ. ನಮ್ಮ ಮಕ್ಕಳ ಮಕ್ಕಳ ಮತ್ತು ಅವರ ಮಕ್ಕಳ ಮತ್ತು ಮುಂಬರುವ ಹೊಸ ಪೀಳಿಗೆಯ ಒಳಿತನ್ನು ನಮ್ಮಿಂದ ಅದು ಬೇಡುತ್ತದೆ.'</p>
		<p>ವಿದೇಶ ಸಚಿವಾಲಯ ಹಾಗೂ ಪ್ರಧಾನಮಂತ್ರಿ ಕಛೇರಿಯ ಆಫೀಸರುಗಳ ಸಲಹೆಯನ್ನು ಪಕ್ಕಕ್ಕೆ ತಳ್ಳಿ ಪ್ರಧಾನಮಂತ್ರಿ ವಾಜಪೇಯಿಯವರು ಮೀನಾರ್ ಎ ಪಾಕೀಸ್ತಾನ್‍ಗೆ ಹೋಗುವ ನಿರ್ಧಾರ ಕೈಗೊಂಡರು. ಭಾರತೀಯ ಉಪ ಮಹಾದ್ವೀಪದಲ್ಲಿ ಮುಸಲ್ಮಾನರಿಗಾಗಿ ಪ್ರತ್ಯೇಕ ದೇಶ ರಚಿಸುವುದಕ್ಕೋಸ್ಕರ 1940ರ ಮಾರ್ಚ್ 23ರಂದು ಮುಸ್ಲಿಂ ಲೀಗ್ ಕೈಗೊಂಡ ತೀರ್ಮಾನದ ಗುರುತಿಗೆ ಮೀನಾರ್ ಎ ಪಾಕೀಸ್ತಾನ್ ನಿರ್ಮಿಸಲಾಗಿತ್ತು. ಅಲ್ಲಿಗೆ ಹೋದರೆ ಅದರ ಮೇಲೆ ಭಾರತದ ಮುದ್ರೆ ಬೀಳುತ್ತದೆ ಎಂಬುದು ಆಫೀಸರುಗಳ ವಾದವಾಗಿತ್ತು.</p>
		<p>ವಾಜಪೇಯಿಯವರು ಲಾಹೋರಿಗೆ ಯಾತ್ರೆ ಹೊರಡುವುದು ಸಂಘಪರಿವಾರಕ್ಕೇನು ತುಂಬಾ ಸಂತೋಷವಾಗಿರಲಿಲ್ಲ. ಅದು ಈ ಯಾತ್ರೆಯನ್ನು ಸಂದೇಹದ ನೋಟಗಳಿಂದ ನೋಡುತ್ತಿತ್ತು. ಮೀನಾರ್ ಎ ಪಾಕೀಸ್ತಾನಕ್ಕೆ ಭೇಟಿ ಕೊಟ್ಟ ವಿಷಯ ಕೇಳಿದಾಗಲಂತೂ ಅದರ ಸಿಟ್ಟು ನೆತ್ತಿಗೇರಿತು. ಸಂಘದ ನೀತಿಯಲ್ಲಿ ಅಖಂಡ ಭಾರತದ ಕನಸಿದೆ. ವಾಜಪೇಯಿಯವರು ಮೀನಾರ್ ಎ ಪಾಕೀಸ್ತಾನಕ್ಕೆ ಭೇಟಿ ಕೊಡುತ್ತಾರೆ ಎಂದು ಪಾಕೀಸ್ತಾನ ಕೂಡ ನಂಬಿರಲಿಲ್ಲ.</p>
		<p>ತಮ್ಮ ಭಾಷಣದಲ್ಲಿ ವಾಜಪೇಯಿಯವರು ಈ ವಿಷಯವನ್ನು ಉಲ್ಲೇಖಿಸಿದರು. 'ಪಾಕೀಸ್ತಾನಕ್ಕೆ ಹೋಗುವುದೋ ಬೇಡವೋ ಎಂದು ಇಂದು ಬೆಳಗ್ಗೆ ಕೂಡ ಅನ್ನಿಸಿತು. ಪ್ರೋಗ್ರಾಂ ಸಿದ್ಧವಾಯಿತು. ನಾನು ಹೊರಡಲು ಬಯಸುತ್ತಿದ್ದೆ. ನಾನೇನಾದರೂ ಪಾಕೀಸ್ತಾನಕ್ಕೆ ಹೋದರೆ ಅಲ್ಲಿ ನನ್ನ ಪ್ರಭಾವ ಬೀಳುತ್ತದೆ ಎಂದು ಕೆಲವರು ಅಭಿಪ್ರಾಯ ಪಟ್ಟಿದ್ದರು. ಈ ಮಾತಿನ ಅರ್ಥವೇನು? ನನ್ನ ಪ್ರಭಾವದಿಂದ ಪಾಕೀಸ್ತಾನ ಸಾಗುತ್ತಿದೆಯೇ? ಆದರೆ ಈ ಸಂದೇಶ ತುಂಬಾ ಆಳವಾಗಿದೆ. ಅಫಿಶಿಯಲ್ ವಿಜಿಟ್ ಸಲುವಾಗಿ ಹೋದ ನಿಮಗೆ ಮೀನಾರ್ ಎ ಪಾಕೀಸ್ತಾನಕ್ಕೆ ಭೇಟಿ ನೀಡುವ ಅವಶ್ಯಕತೆಯೇನಿತ್ತು? ಎಂದು ನಾನು ಭಾರತಕ್ಕೆ ವಾಪಸ್ಸಾದ ನಂತರ ಎಲ್ಲರೂ ಕೇಳಬಹುದು. ಅದಕ್ಕೆ ನಾನು ಉತ್ತರಿಸುತ್ತೇನೆ' ಎಂದು ಅವರು ಹೇಳಿದರು.</p>
		<p>ವಾಜಪೇಯಿಯವರು ಮುಂದುವರೆದು ಹೀಗೆ ಹೇಳಿದರು, 'ಈಗ ಪಾಕೀಸ್ತಾನವು ಒಂದು ಯಥಾರ್ಥವಾಗಿದೆ. ಅದು ಉನ್ನತಿ ಸಾಧಿಸಬೇಕು. ಅರಳಬೇಕು. ಎಂದು ನಾವು ಬಯಸುತ್ತೇವೆ. ನೀವೂ ಸಹ ಆಶಿಸುತ್ತಿದ್ದಿರಬಹುದು. ಇತಿಹಾಸವನ್ನು ಬದಲಾಯಿಸಬಹುದು. ಆದರೆ ಭೂಗೋಳವನ್ನು ಬದಲಾಯಿಸಲು ಸಾಧ್ಯವಿಲ್ಲ. ಜಿಯೋಗ್ರಫಿ ಬದಲಾಗುವುದಿಲ್ಲ. ಮಿತ್ರರಾದ ನೀವು ಬದಲಾಗಬಹುದು. ನೆರೆಹೊರೆಯವರು ಬದಲಾಗದಿದ್ದರೇನಂತೆ ಉತ್ತಮ ನೆರೆಹೊರೆಯವರಾಗಿ ಇರೋಣ.'</p>
		<p>ವಾಜಪೇಯಿಯವರ ಭಾಷಣದಿಂದ ವಾತಾವರಣದ ದಿಕ್ಕೇ ಬದಲಾಗತೊಡಗಿತು. ದೆಹಲಿಯ ಯಾವುದೋ ಒಂದು ಕಿಕ್ಕಿರಿದ ಸಾರ್ವಜನಿಕ ಸಭೆಯಲ್ಲಿ ಅವರು ಮಾತಾಡುತ್ತಿದ್ದಾರೋ ಏನೋ ಎಂದು ಭಾಸವಾಗುತ್ತಿತ್ತು. ಅವರ ಭಾಷಣಕ್ಕೆ ರಂಗೇರುತ್ತಿತ್ತು. ಅವರು ವಾಗ್ಝರಿಯ ಪರಾಕಾಷ್ಠೆ ತಲುಪಿದ್ದರು. ಮುಂದುವರೆಯುತ್ತಾ, 'ಸ್ನೇಹದ ಅವಶ್ಯಕತೆಯಿದೆ. ಸ್ನೇಹಕ್ಕೋಸ್ಕರ ಭರವಸೆಯ ಅವಶ್ಯಕತೆಯಿದೆ. ಸರ್‍ದಾರ್ ಅಲೀ ಸಾಹೇಬರು ನನ್ನ ಜೊತೆ ಬರುತ್ತಾರೆ ಎಂದು ನಾನಂದುಕೊಂಡಿದ್ದೆ. ಆದರೆ ಅವರಿಗೆ ಬರಲಾಗಲಿಲ್ಲ. ಅವರ ಕವಿತೆಯೊಂದನ್ನು ನಾನಿಂದು ಇಂಗ್ಲೀಷ್ ಪತ್ರಿಕೆಯಲ್ಲಿ ನೋಡಿದೆ ಎಂದು ಅವರು ಹೇಳಿದರು.</p>
		<p class="text-center">ಲಾಹೋರಿನ ಹೂದೋಟದಿಂದ<br /> ಬಾ ನೀನು ಹೂ ಬಿಡಿಸಿಕೊಂಡು<br /> ಮುಂಜಾನೆ ಬರುವೆನು ನಾನು<br /> ಬನಾರಸ್‍ನ ಕಿರಣ ಹೊತ್ತುಕೊಂಡು<br /> ಆಮೇಲೆ ಕೇಳಿಕೊಳ್ಳೋಣ ನಾವು<br /> ಶತ್ರು ಯಾರೆಂದು?</p>
		<p>ತುಂಬಾ ದ್ವೇಷ ಸಾಧಿಸಿಯಾಗಿದೆ. ಸ್ವಲ್ಪ ಸ್ನೇಹಕ್ಕೂ ಈಗ ಅವಕಾಶ ಸಿಗಬೇಕಾಗಿದೆ. ಸ್ನೇಹವನ್ನು ಎಷ್ಟು ಆಸ್ವಾದಿಸಿದರೂ ತೃಪ್ತಿಯಾಗದು. ಈ ವೈರತ್ವವನ್ನು ಹೀಗೇ ಸಾಧಿಸುತ್ತಿದ್ದರೆ ಮನಸ್ಸು ಒಂದಲ್ಲ ಒಂದು ದಿನ ಅಯ್ಯೋ ಎಲ್ಲವನ್ನೂ ಬಿಟ್ಟು ಬಿಡು ಎಂದು ಹೇಳುವ ಕಾಲ ಬಂದೇ ಬರುತ್ತದೆ. ನೆನ್ನೆ ಬಂದಿದ್ದೆವು, ಇಂದು ಹೊರಡುತ್ತಿದ್ದೇವೆ. ಇದೇ ಜಗತ್ತಿನ ನೀತಿ. ನಾನೊಬ್ಬನೇ ಬಂದಿರಲಿಲ್ಲ, ನಾನೊಬ್ಬನೇ ಹೋಗುತ್ತಿಲ್ಲ. ದೆಹಲಿ ಮತ್ತು ಲಾಹೋರಿನ ದೂರವು ಕಡಿಮೆಯಾಗಿ ಬಿಟ್ಟಿದೆ ಎಂದು ನನಗೆ ಈ ಇಪ್ಪತ್ತನಾಲ್ಕು ಗಂಟೆಗಳಲ್ಲಿ ಅನ್ನಿಸಿತು. ಈ ದೂರವನ್ನು ಇನ್ನಷ್ಟು ಕಡಿಮೆಗೊಳಿಸಬೇಕು ನಾವು. ಕೇವಲ ಲಾಹೋರಿನ ದೂರವನ್ನಷ್ಟೇ ಅಲ್ಲ ಇಡೀ ಪಾಕೀಸ್ತಾನ ಮತ್ತು ಹಿಂದೂಸ್ತಾನದ ದೂರ ಕಡಿಮೆ ಮಾಡಿ ಹತ್ತಿರ ತರಬೇಕಾಗಿದೆ. ಈಗಾಗಲೇ ನಾವು ಸ್ವಲ್ಪ ಸನಿಹ ಬಂದಿದ್ದೇವೆ. ಕೊಂಚ ಭರವಸೆಯೂ ಹೆಚ್ಚಾಗಿದೆ. ಜೊತೆ ಜೊತೆಯಲ್ಲಿ ಸಾಗಲು ಹೆಜ್ಜೆಗಳಿಗೀಗ ಬಲ ಬಂದಿದೆ.'</p>
		<p>ಮೀನಾರ್ ಎ ಪಾಕೀಸ್ತಾನ್‍ಗೆ ಭೇಟಿ ಕೊಟ್ಟಾಗ ವಾಜಪೇಯಿಯವರು ಅಲ್ಲಿನ ವಿಸಿಟರ್ಸ್ ಬುಕ್‍ನಲ್ಲಿ, 'ಸ್ಥಿರವಾದ, ಸುರಕ್ಷಿತವಾದ ಮತ್ತು ಸುಸಂಪನ್ನವಾದ ಪಾಕೀಸ್ತಾನವನ್ನು ಭಾರತ ಬಯಸುತ್ತದೆ. ಯಾರೂ ಇದರಲ್ಲಿ ಸಂದೇಹ ಪಡಬೇಕಾಗಿಲ್ಲ. ನಿಜವಾಗಿಯೂ ಭಾರತವು ಪಾಕೀಸ್ತಾನದ ಹಿತವನ್ನು ಬಯಸುತ್ತದೆ' ಎಂದು ಬರೆದರು.</p>
		<p>ಪರಮಾಣು ಪರೀಕ್ಷೆಯನ್ನೆ ನೆವ ಮಾಡಿಕೊಂಡು ಭಾರತ ಮತ್ತು ಪಾಕೀಸ್ತಾನದ ನಡುವಿನ ಸಂಬಂಧವನ್ನು ಹದಗೆಡಿಸಲು ಆಸೆಯಿಟ್ಟುಕೊಂಡು ಕೂತವರಿಗೆ ವಾಜಪೇಯಿಯವರ ಈ ಪಾಕೀಸ್ತಾನದ ನೀತಿ ಅವರ ಕಲ್ಪನೆಗೆ ನಿಲುಕದೇ ಹೋಗಿರಬಹುದು. ವಾಜಪೇಯಿಯವರ ರಾಜಕೀಯ ಮುತ್ಸದ್ದಿತನ ಹಾಗೂ ಚಾಣಾಕ್ಷತನವನ್ನು ಅರಿಯಲು ಈ ಒಂದು ಭಾಷಣ ಸಾಕಾಗಿತ್ತು. ಅಮೃತಸರ ಮತ್ತು ಲಾಹೋರಿನ ನಡುವಿನ ಸುಮಾರು 60 ಕಿಲೋಮೀಟರ್ ದೂರವನ್ನು ಜೋಡಿಸುವ ಈ ಬಸ್‍ಯಾತ್ರೆಯನ್ನು ಐತಿಹಾಸಿಕ ಹೆಜ್ಜೆಯೆಂದು ಪರಿಗಣಿಸಲಾಯಿತು. ಕಳೆದ ಹತ್ತು ವರ್ಷಗಳಲ್ಲಿ ಭಾರತದ ಪ್ರಧಾನಮಂತ್ರಿಯೊಬ್ಬರ ಮೊದಲ ಪಾಕೀಸ್ತಾನದ ಯಾತ್ರೆ ಇದಾಗಿತ್ತು.</p>
		<p>ಲಾಹೋರ್ ಬಸ್ ಯಾತ್ರೆಯ ಕನಸು ನ್ಯೂಯಾರ್ಕ್‍ನಲ್ಲಿ ಮೂಡಿತ್ತೆಂದು ಹೆಚ್ಚು ಜನರಿಗೆ ತಿಳಿದಿರಲಿಕ್ಕಿಲ್ಲ. 1998ರ ಸೆಪ್ಟೆಂಬರ್ 23ರಂದು ನ್ಯೂಯಾರ್ಕ್‍ನ ಯುಎನ್ ಜನರಲ್ ಅಸೆಂಬ್ಲಿಯ ಸೈಡ್‍ಲೈನ್ಸ್‍ನಲ್ಲಿ ಮೀಟಿಂಗ್ ನಡೆಯುತ್ತಿತ್ತು. ಈ ಲಂಚ್‍ಮೀಟಿಂಗ್‍ನಲ್ಲಿ ಭಾರತದ ಪ್ರಧಾನಮಂತ್ರಿ ಅಟಲ್‍ಬಿಹಾರಿ ವಾಜಪೇಯಿ, ಪಾಕೀಸ್ತಾನದ ಪ್ರಧಾನಿ ನವಾಜ್‍ಶರೀಫ್, ವಿದೇಶಮಂತ್ರಿ ಜಸವಂತ್‍ಸಿಂಹ ಮತ್ತು ವಿದೇಶಾಂಗ ಕಾರ್ಯದರ್ಶಿ ಕೆ. ರಘುನಾಥ್ ಭಾಗವಹಿಸಿದ್ದರು.</p>
		<p>ಸ್ವಲ್ಪ ಹೊತ್ತಾದ ಕೂಡಲೇ ಮೀಟಿಂಗಿನ ವಾತಾವರಣವು ಅನೌಪಚಾರಿಕವಾಗಿ ಹೋಯಿತು. ನವಾಜ್‍ಶರೀಫರು ಕಳೆದುಹೋದ ದಿನಗಳನ್ನು ನೆನಪಿಸಿಕೊಳ್ಳತೊಡಗಿದರು. 1982ರಲ್ಲಿ ನಡೆದ ಏಶಿಯನ್ ಕ್ರೀಡೆಗಳನ್ನು ನೆನಪು ಮಾಡಿಕೊಳ್ಳುತ್ತಾ ನಾನು ಅಂದು ನನ್ನ ಕಾರಿನಲ್ಲಿ ದೆಹಲಿಗೆ ಬಂದಿದ್ದೆ ಆಮೇಲೆ ಆಗ್ರಾಗೆ ಹೋಗಿದ್ದೆ. ಆಗ ನಾನು ಪಂಜಾಬ್ ಸರ್ಕಾರದಲ್ಲಿ ಮಂತ್ರಿಯಾಗಿದ್ದೆ ಎಂದು ನವಾಜ್‍ಶರೀಫರು ಹಿಂದಿನದೆಲ್ಲ ಮೆಲುಕು ಹಾಕತೊಡಗಿದರು.</p>
		<p>ಈ ಮಾತುಕತೆಯ ನಡುವೆ ವಿದೇಶ ಸಚಿವಾಲಯದ ಆಫೀಸರ್ ಆದ ವಿವೇಕ್ ಕಾಟ್‍ಜೂರವರು ಜಸವಂತ ಸಿಂಹರಿಗೆ ಲಾಹೋರ್-ದೆಹಲಿ ನಡುವೆ ಬಸ್ ಸೇವೆಯನ್ನು ಶುರು ಮಾಡಬೇಕೆನ್ನುವ ಐಡಿಯಾ ಕೊಟ್ಟರು.</p>
		<p>ನವಾಜ್‍ಶರೀಫರಿಗೆ ಜಸವಂತ್‍ಸಿಂಹರು ಹೇಳಿದರು, 'ದೆಹಲಿ ಮತ್ತು ಲಾಹೋರ್ ನಡುವೆ ಪ್ರತಿನಿತ್ಯದ ಬಸ್ ಸೇವೆಯನ್ನು ತಾವೇಕೆ ಪ್ರಾರಂಭಿಸಬಾರದು?'</p>
		<p>ನವಾಜರು ಉತ್ತರಿಸಿದರು, 'ತುಂಬಾ ಒಳ್ಳೆಯ ಐಡಿಯಾ!'</p>
		<p>ಇದರ ನಡುವೆಯೇ ಮುನಾಬಾವ್-ಖೋಖರಾಪುರ ರಸ್ತೆ ಹಾಗೂ ರೈಲು ಲಿಂಕನ್ನೂ ಸಹ ಮತ್ತೆ ಆರಂಭಿಸುವ ಪ್ರಸ್ತಾಪ ನಡೆಯಿತು. ಇದು 1965ರಿಂದ ನಿಂತುಹೋಗಿತ್ತು. ಈ ಸಭೆಯ ನಂತರ ಪಾಕೀಸ್ತಾನವು ಸುದ್ದಿಗೋಷ್ಠಿಯನ್ನು ನಡೆಸಿ 'ಭಾರತದ ಜೊತೆ ನಡೆದ ಸಭೆಯು ಮೈತ್ರಿಯನ್ನು ಮತ್ತು ಸಹಕಾರವನ್ನು ಹೆಚ್ಚಿಸುವ ಸಭೆಯಾಗಿತ್ತು' ಎಂದು ಹೇಳಿತು.</p>
		<p>ನಂತರ ನವಾಜ್‍ಶರೀಫರು ಯುಎನ್‍ನ ಪ್ರಧಾನ ಕಾರ್ಯದರ್ಶಿಯಾದ ಕೋಫಿ ಅನ್ನಾನ್‍ರನ್ನು ಭೇಟಿ ಮಾಡಲು ಹೋದರು. ಕಾಶ್ಮೀರದ ಬಗ್ಗೆ ಯುಎನ್‍ನ ನಿರ್ಣಯವನ್ನು ಮುಂದುವರೆಸುವ ಕುರಿತು ಚರ್ಚಿಸಿದರು.</p>
		<p>1947ರಲ್ಲಿ ದೇಶ ಇಬ್ಭಾಗವಾದ ನಂತರ ಭಾರತ ಹಾಗೂ ಪಾಕೀಸ್ತಾನದ ನಡುವಿನ ಎಲ್ಲಾ ರಸ್ತೆಗಳನ್ನು ಹಾಗೂ ರೈಲು ಮಾರ್ಗಗಳನ್ನು ಮುಚ್ಚಿ ಹಾಕಲಾಗಿತ್ತು. ಲಾಹೋರ್ ಬಸ್ ಸೌಲಭ್ಯವನ್ನು 1976ರಲ್ಲಿ ಆರಂಭಿಸಲಾಗಿದ್ದ ಸಂಜೋತಾ ಎಕ್ಸ್‍ಪ್ರೆಸ್ ಮಾದರಿಯಲ್ಲಿ ಪ್ರಾರಂಭಿಸಲಾಯಿತು. ಇದರಿಂದ ಎರಡೂ ದೇಶಗಳ ಸಂಬಂಧಿಕರುಗಳು ಹೋಗಿ ಬರುವುದಕ್ಕೆ ಮತ್ತು ಸಾರಿಗೆ ವ್ಯಾಪಾರ ಹೆಚ್ಚಿಸುವುದಕ್ಕೆ ಅವಕಾಶ ಸಿಗುವಂತಾಯಿತು. 1998ರ ನ್ಯೂಕ್ಲಿಯರ್ ಟೆಸ್ಟ್‍ನಿಂದ ಉಂಟಾದ ಉದ್ವಿಗ್ನತೆಯನ್ನು ಕಡಿಮೆ ಮಾಡುವುದ್ಕೋಸ್ಕರ ಈ ಯಾತ್ರಾ ಯೋಜನೆಯನ್ನು ಬಳಸಿಕೊಳ್ಳಬಹುದೆಂದು ವಾಜಪೇಯಿಯವರಿಗೆ ಅನ್ನಿಸುತ್ತಿತ್ತು.</p>
		<p>1998ರ ಅಕ್ಟೋಬರ್‍ನಲ್ಲಿ ವಿದೇಶಾಂಗ ಕಾರ್ಯದರ್ಶಿಯಾದ ಕೃಷ್ಣನ್ ರಘುನಾಥರು ಇಸ್ಲಾಮಾಬಾದಿಗೆ ಹೋಗಿದ್ದಾಗ ನವಾಜ್ ಶರೀಫರು ತಮ್ಮ ವಿದೇಶಮಂತ್ರಿ ಸರತಾಜ್ ಅಜೀಜ್ ಮತ್ತು ವಿದೇಶಾಂಗ ಕಾರ್ಯದರ್ಶಿ ಶಮ್‍ಶಾದ್ ಅಹಮದ್‍ರ ಸಮ್ಮುಖದಲ್ಲಿ ಲಾಹೋರ್ ಬಸ್ ಬಗೆಗಿನ ತೀರ್ಮಾನ ಎಲ್ಲಿಗೆ ಬಂತು? ಕೆಲಸ ಎಷ್ಟಾಗಿದೆ? ಎಂದು ಕೇಳಿದರು. ಖಚಿತ ಉತ್ತರ ಸಿಗದಿರಲು ನವಾಜ್ ಶರೀಫರು ಅಸಮಾಧಾನಗೊಂಡು 'ಎರಡೂ ದೇಶಗಳ ಪ್ರಧಾನಿಗಳ ಮಧ್ಯೆ ನಡೆದ ತೀರ್ಮಾನದಂತೆ ಕೆಲಸಕಾರ್ಯ ಏಕೆ ಸರಿಯಾಗಿ ನಡೆಯುತ್ತಿಲ್ಲ? ಇದು ಅಷ್ಟು ಚೆನ್ನಾಗಿರುವುದಿಲ್ಲ. ಬೇಗ ಬೇಗ ಕಾರ್ಯೋನ್ಮುಖರಾಗಿ' ಎಂದು ಸಿಡುಕಿನಿಂದ ನುಡಿದರು. ಮತ್ತೆ 8 ಮತ್ತು 14ನೇ ಜನವರಿಯಂದು ಬಸ್‍ನ ಟ್ರಯಲ್‍ರನ್ ಮಾಡಲಾಯಿತು. ಎರಡೂ ದೇಶಗಳ ಆಫೀಸರುಗಳು ಪ್ರಯಾಣಿಸಿ ನೋಡಿದರು. ಫೆಬ್ರವರಿಯಲ್ಲಿ ಬಸ್ ಸಂಚಾರದ ಸಿದ್ಧತೆ ಪೂರ್ಣವಾಯಿತು.</p>
		<p>ಬಸ್ ಸಂಚಾರವು ದೆಹಲಿ ಮತ್ತು ಲಾಹೋರ್‍ಗಳ ನಡುವಿನದಾಗಿತ್ತು. ದೂರ, ಸಮಯ ಮತ್ತು ರಕ್ಷಣಾ ದೃಷ್ಟಿಯಿಂದ ವಾಜಪೇಯಿಯವರು ದೆಹಲಿಯಿಂದ ಅಮೃತಸರಕ್ಕೆ ವಿಮಾನದಲ್ಲಿ ಹೋಗುವುದೆಂದು ನಿರ್ಧರಿಸಲಾಯಿತು. ಮತ್ತೆ ಅಮೃತಸರದಿಂದ ವಾಘಾದವರೆಗೆ ಬಸ್‍ನಲ್ಲಿ ಪ್ರಯಾಣಿಸುವುದೆಂದು ನಿಗಧಿಯಾಯಿತು.</p>
		<p>ದೆಹಲಿಯಲ್ಲಿ ಎಲ್ಲ ಸಿದ್ಧತೆಗಳು ನಡೆದವು. ವಾಜಪೇಯಿಯವರು ಮತ್ತು ಇತರ ಎಲ್ಲರು ವಿಮಾನದಲ್ಲಿ ಕುಳಿತರು. ಹಾರಲು ವಿಮಾನದ ಇಂಜಿನ್ನು ಸಿದ್ಧವಾಯಿತು. ಆದರೆ ಇದ್ದಕ್ಕಿದ್ದಂತೆ ಇಂಜಿನ್ನನ್ನು ನಿಲ್ಲಿಸಲಾಯಿತು. ವಿಮಾನದ ಬಾಗಿಲನ್ನು ಮತ್ತೆ ತೆರೆಯಲಾಯಿತು. ವಾಜಪೇಯಿಯವರ ಜೊತೆ ಕೂತಿದ್ದ ಜಸವಂತಸಿಂಹರು ಕೇಳಿದರು. 'ಏನಾಯ್ತು?' ಪ್ರಧಾನಮಂತ್ರಿಯವರ ಆಪ್ತ ಸಹಾಯಕರು ಜಸವಂತ ಸಿಂಹರ ಕಿವಿಯಲ್ಲಿ ಮೆಲ್ಲಗೆ ನುಡಿದರು, 'ಸಾಹೇಬರ ಹಿಯರಿಂಗ್ ಹೆಡ್ ಮರೆತು ಬಿಟ್ಟು ಬರಲಾಗಿದೆ.' ವಿದೇಶಯಾತ್ರೆಯ ಸಾಂಪ್ರಾದಾಯಿಕ ಬೀಳ್ಕೊಡಿಗೆಯ ಸಮಾರಂಭವೆಲ್ಲಾ ಮುಗಿದಿತ್ತು. ನಂ. 7, ಆರ್‍ಸಿಆರ್‍ನಿಂದ ಮತ್ತೊಂದು ಕಾರು ಹಿಯರಿಂಗ್ ಹೆಡ್ ತೆಗೆದುಕೊಂಡು ವೇಗವಾಗಿ ಹೊರಟಿತು. ದೆಹಲಿ ಪೋಲೀಸರು ಮತ್ತೆ ಟ್ರಾಫಿಕ್ ಕ್ಲಿಯರ್‍ಗೊಳಿಸಿದರು. ಕಾರು ಏರ್‍ಪೋರ್ಟ್ ಮುಟ್ಟಿತು. ಈ ಸಣ್ಣ ಅಡಚಣೆಯ ಜೊತೆ ವಿಮಾನವು ಇತಿಹಾಸವನ್ನು ರಚಿಸಲು ಹಾರಿಹೊರಟಿತು.</p>
		<section class="level2 numbered" id="id-009.01">
			<h2 class="level2-title" epub:type="title">ಲಾಹೋರ್ ಘೋಷಣಾ ಪತ್ರ</h2>
			<p>ಇನ್ನುಮುಂದೆ ನೆರೆಹೊರೆಯವರೊಂದಿಗೆ ಮೈತ್ರಿಯಿಂದ ಇರಲಾಗುವುದು, ಒಬ್ಬರು ಮತ್ತೊಬ್ಬರ ಮೇಲೆ ಹೆಚ್ಚು ಭರವಸೆ, ನಂಬಿಕೆ ಇಡಬೇಕಾಗುವುದು ಎಂದು 1999ರ ಫೆಬ್ರವರಿ 20-21ರಂದು ಎರಡೂ ದೇಶಗಳ ಪ್ರಧಾನಿಗಳು ಲಾಹೋರ್ ಘೋಷಣಾ ಪತ್ರಕ್ಕೆ ಸಹಿ ಹಾಕಿದರು. ಎರಡೂ ದೇಶಗಳಲ್ಲಿ ಪರಮಾಣು ಶಕ್ತಿ ಇರುವುದರಿಂದ ಪರಸ್ಪರರ ನಡುವೆ ಯುದ್ಧವನ್ನು ತಪ್ಪಿಸುವುದು ಎರಡೂ ದೇಶಗಳ ಹೊಣೆಯಾಗಿದೆ ಎಂದು ಈ ಘೋಷಣಾ ಪತ್ರದಲ್ಲಿ ಇಬ್ಬರೂ ಪ್ರಧಾನಿಗಳು ಪ್ರತಿಪಾದಿಸಿದರು. ಶಿಮ್ಲಾ ಒಪ್ಪಂದವನ್ನು ವೈಚಾರಿಕ ಹಾಗೂ ವ್ಯಾವಹಾರಿಕ ಸ್ತರದಲ್ಲಿ ಜಾರಿಗೆ ತರಲು ಎರಡೂ ದೇಶಗಳು ತಮ್ಮ ತಮ್ಮ ಬದ್ಧತೆಯನ್ನು ಮಾರ್ನುಡಿದವು. ಇದರ ಜೊತೆ ಜೊತೆಗೇ ಜಮ್ಮು ಕಾಶ್ಮೀರಕ್ಕೆ ಸಂಬಂಧಿಸಿದ ಸಮಸ್ಯೆಯಿಂದ ಹಿಡಿದು ಬಾಕಿ ಎಲ್ಲ ಸಮಸ್ಯೆಗಳಿಗೆ ಆದಷ್ಟು ಬೇಗ ಪರಿಹಾರವನ್ನು ಕಂಡುಕೊಳ್ಳುವ ಪ್ರಯತ್ನಕ್ಕೆ ವೇಗ ತುಂಬಲು ಪರಸ್ಪರ ಒಪ್ಪಿಗೆ ಸೂಚಿಸಲಾಯಿತು.</p>
			<p>ಜನರಲ್ ವಿ.ಪಿ. ಮಲಿಕ್‍ರ ಪ್ರಕಾರ ಲಾಹೋರ್ ಘೋಷಣಾ ಪತ್ರ ಮತ್ತು ಒಪ್ಪಿಗೆಯ ಜ್ಞಾಪನ ಅಂದರೆ ಮೆಮೋರೆಂಡಂ ಆಫ್ ಅಂಡರ್‍ಸ್ಟ್ಯಾಂಡಿಂಗ್‍ನ ಡ್ರಾಫ್ಟ್ ಬಗ್ಗೆ ಸೇನೆಯ ಪ್ರಮುಖರ ಕಮಿಟಿಯಿಂದ ಸಲಹೆ ಪಡೆಯಲಾಯಿತು. ಸಮಿತಿಯು ಮುಖ್ಯ ಘೋಷಣೆಯಲ್ಲಿ ಗಡಿಯಲ್ಲಿನ ಆತಂಕವಾದದ ವಿಷಯಕ್ಕೆ ಮತ್ತೊಂದು ಸಣ್ಣ ಅಂಶವನ್ನು ಸೇರಿಸುವ ಮತ್ತು ಒಪ್ಪಿಗೆಯ ಪತ್ರದಲ್ಲಿ ಒಂದು ಸಣ್ಣ ಬದಲಾವಣೆಯನ್ನು ಮಾಡುವ ಸಲಹೆ ಕೊಟ್ಟಿತು. ಜನರಲ್ ಮಲಿಕ್‍ರವರು ಈ ವಿಷಯದಲ್ಲಿ ವಿದೇಶಮಂತ್ರಿ ಜಸವಂತ ಸಿಂಹ ಮತ್ತು ರಾಷ್ಟ್ರೀಯ ರಕ್ಷಣಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರ ಜೊತೆ ಅವರ ಲಾಹೋರ್ ಪ್ರಯಾಣಕ್ಕೆ ಮುಂಚೆಯೇ ಮಾತಾಡಿದ್ದರು. ಆದರೆ ಆ ಬದಲಾವಣೆಯನ್ನು ಅದಕ್ಕೆ ಸೇರಿಸಲಿಲ್ಲ. ಇದಕ್ಕೆ ಬದಲಾಗಿ ಎರಡೂ ದೇಶಗಳ ಸರ್ಕಾರಗಳು ಒಬ್ಬರು ಮತ್ತೊಬ್ಬರ ಆಂತರಿಕ ವಿಷಯಗಳಲ್ಲಿ ಹಸ್ತಕ್ಷೇಪ ಮಾಡದೆ ಎಲ್ಲ ತರಹದ ಆತಂಕವಾದವನ್ನು ವಿರೋಧಿಸುವ ಮತ್ತು ಈ ಅಪಾಯವನ್ನು ಎದುರಿಸುವ ದೃಢವಾದ ನಿಶ್ಚಯ ಮಾಡಲು ಒಪ್ಪಿಗೆಯಿದೆ ಎಂದು ಹೇಳಲಾಯಿತು.</p>
			<p>ವಾಜಪೇಯಿಯವರ ಲಾಹೋರ್ ಯಾತ್ರೆಯನ್ನು ಅಲ್ಲಿನ ಅನೇಕ ಸಂಘಟನೆಗಳು ವಿರೋಧಿಸುತ್ತಿದ್ದವು ಮತ್ತು ಫೆಬ್ರವರಿ 23ರಂದು ವಾಜಪೇಯಿಯವರು ವಾಪಸ್ಸು ಹೊರಟಾಗ ಅನೇಕ ಧಾರ್ಮಿಕ ನಾಯಕರುಗಳು ಮತ್ತು ಇಸ್ಲಾಂಪ್ರಿಯ ಪಾರ್ಟಿಗಳು ಶತ್ರು ದೇಶದ ಪ್ರಧಾನಮಂತ್ರಿಯ ದುಷ್ಪ್ರಭಾವವು ಇದರ ಮೇಲಾಗಿದೆ ಆದ್ದರಿಂದ ಇದನ್ನು ಪವಿತ್ರಗೊಳಿಸಬೇಕೆಂದು ಮೀನಾರ್ ಎ ಪಾಕೀಸ್ತಾನದ ಫ್ಲಾಟ್‍ಫಾರಂನ್ನು ತೊಳೆಸಿದರು. ಆದರೆ ವಾಜಪೇಯಿಯವರು ಈ ರೀತಿಯ ಜನ ಎರಡೂ ದೇಶಗಳಲ್ಲಿ ಇದ್ದಾರೆ ಎಂದರು. ವಾಜಪೇಯಿಯವರು ಹಿಂದೂಸ್ತಾನಕ್ಕೆ ವಾಪಸ್ಸು ಬರುತ್ತಿರುವಷ್ಟರಲ್ಲಿಯೇ ರಾಜೌರಿಯಲ್ಲಿ ನರಸಂಹಾರದ ಸುದ್ದಿ ಬಂತು.</p>
			<p>ಎರಡೂ ದೇಶಗಳ ಮೈತ್ರಿಯನ್ನು ಮಜಬೂತುಗೊಳಿಸುವ ಹೆಜ್ಜೆಯೆನಿಸಿಕೊಂಡ ಲಾಹೋರ್ ಘೋಷಣಾ ಪತ್ರಕ್ಕೆ ಇದೇ ಯಾತ್ರೆಯಲ್ಲಿಯೇ ಸಹಿ ಹಾಕಲಾಯಿತು.</p>
			<p>ಆದರೆ ಈ ಭರವಸೆ, ವಿಶ್ವಾಸ, ಈ ಸ್ನೇಹದ ಮಾತುಗಳು ಕೆಲವೇ ದಿನಗಳ ಅತಿಥಿಗಳಾಗಿದ್ದವು. ಕಾರ್ಗಿಲ್ ರಸ್ತೆಯಲ್ಲಿ ಬೆನ್ನಿಗೆ ಚೂರಿ ಇರಿಯುವ ದಾಳಿಯೊಂದು ನಡೆಯಿತು.</p>
			<p>ಹೊಸದಾಗಿ ನಿಯುಕ್ತಿಗೊಂಡ ಪಾಕೀಸ್ತಾನದ ಹೊಸ ಸೇನಾ ಮುಖ್ಯಸ್ಥ ಜನರಲ್ ಪರ್ವೇಜ್ ಮುಶರ್ರಫ್ ಜೊತೆ ಅವರ ಮೂವರು ಆಫೀಸರುಗಳು ಈ ಒಳನುಸುಳುವಿಕೆಯ ರೂಪುರೇಷೆ ತಯಾರಿಸುತ್ತಿದ್ದರು. ಜನರಲ್ ಪರ್ವೇಜ್ ಮುಶರ್ರಫ್ ಜೊತೆ ಲೆಫ್ಟಿನೆಂಟ್ ಜನರಲ್ ಮೊಹಮ್ಮದ್ ಅಜೀಜ್, ಲೆಫ್ಟಿನೆಂಟ್ ಜನರಲ್ ಮಹಮೂದ್ ಮತ್ತು ಬ್ರಿಗೇಡಿಯರ್ ಜಾವೇದ್ ಹುಸೈನ್ ಇದ್ದರು. ತಾವು ಯಾವ ಪಿತೂರಿಯ ಸಿದ್ಧತೆ ನಡೆಸುತ್ತಿದ್ದೇವೆಂದು ಗೊತ್ತಿದ್ದರಿಂದಲೇ ಬಹುಶಃ ಜನರಲ್ ಪರ್ವೇಜ್ ಮುಶರ್ರಫ್ ವಾಘಾ ಬಾರ್ಡರ್‍ನಲ್ಲಿ ಸೇನೆಯ ಪ್ರಮುಖರಾಗಿ ಬಂದು ಭಾರತದ ಪ್ರಧಾನಮಂತ್ರಿಗಳಿಗೆ ಸ್ವಾಗತ ಕೋರಲಿಲ್ಲ ಎನಿಸುತ್ತದೆ. ತನ್ನಲ್ಲಿರುವ ಪರಮಾಣು ಶಕ್ತಿಯಿಂದ ಪಾಕೀಸ್ತಾನವು ಇಂದಲ್ಲ ನಾಳೆ ಯುದ್ಧಕ್ಕೆ ಪ್ರೇರಣೆ ನೀಡಿಯೇ ನೀಡುತ್ತದೆ ಎಂಬ ವಿಚಾರವನ್ನು ಬಹುಶಃ ಭಾರತವು ಆ ಸಮಯದಲ್ಲಿ ಮರೆತಿದ್ದಿರಬೇಕು. ಪಾಕೀಸ್ತಾನವು ಭಾರತದ ಸಹಿಷ್ಣುತೆಯನ್ನು ಅದರ ಸಡಿಲತೆ ಎಂದು ತಿಳಿಯುತ್ತಾ ಬಂದಿದೆ. ಆದ್ದರಿಂದ ಪರಮಾಣು ಶಕ್ತಿಯ ಸಾಮಥ್ರ್ಯವುಳ್ಳ ಎರಡೂ ದೇಶಗಳ ನಡುವೆ ಯುದ್ಧ ಅಷ್ಟು ಸುಲಭವಲ್ಲ ಎಂದು ಭಾರತ ಯುದ್ಧದ ಮಾತನ್ನು ತಳ್ಳಿ ಹಾಕುತ್ತಾ ಬಂದಿದೆ.</p>
			<p>1999ರ ಮೇ 3ರಂದು ಜಮ್ಮು ಕಾಶ್ಮೀರದ ಬಟಾಲಿಕ್ ಸೆಕ್ಟರ್‍ನ ತಾರ್‍ಕುಲ್ ಹಳ್ಳಿಯಲ್ಲಿ ತಾಶೀ ನಾಗ್ಯಾಲ್ ಎಂಬ ಕುರುಬನು ಎಂದಿನಂತೆ ಅಂದೂ ಸಹ ತನ್ನ ಕುರಿಗಳನ್ನು ಬಿಟ್ಟುಕೊಂಡು ಮೇಯಿಸುತ್ತಿದ್ದ. ಗುಡ್ಡಗಳ ಮೇಲೆ ಕುರಿಗಳನ್ನು ಹುಡುಕಲು ಅವನು ದುರಬೀನು ಹಾಕಿಕೊಂಡು ನೋಡುತ್ತಿದ್ದ. ಕುರಿಗಳ ಬದಲಾಗಿ ಅವನಿಗೆ ಕೆಲವು ಮನುಷ್ಯರು ಓಡಾಡುವುದು ಕಾಣಿಸಿತು. ಅವನಿಗೆ ಪಾಕೀಸ್ತಾನದವರು ಒಳನುಸುಳುತ್ತಿರಬಹುದೆಂಬ ಗುಮಾನಿ ಬಂದಿತು. ಪಾಕೀಸ್ತಾನಿ ಸೈನಿಕರೋ ಅಥವಾ ಆತಂಕವಾದಿಗಳೋ ಎಂಬುದು ಆ ಕ್ಷಣಕ್ಕೆ ಗೊತ್ತಾಗಲಿಲ್ಲ. ಈ ಪ್ರದೇಶದ ಹಳ್ಳಿ ಜನರು ಸೈನ್ಯಕ್ಕೋಸ್ಕರ ಗೂಢಾಚಾರಿಗಳ ಕೆಲಸ ಕೂಡ ಮಾಡುತ್ತಾರೆ. ತಾನೀಗ ಏನು ಮಾಡಬೇಕೆಂದು ತಾಶೀಗೆ ಅರ್ಥವಾಯಿತು. ಕೂಡಲೇ ಅವನು ಸೈನ್ಯದ ಅಧಿಕಾರಿಗಳ ಬಳಿಗೆ ಓಡಿದ.</p>
			<p>ಪಾಕೀಸ್ತಾನದ ಕೆಲವರು ಒಳಗೆ ನುಸುಳುತ್ತಿದ್ದಾರೆ. ಅವರ ಕೈಯಲ್ಲಿ ಭಾರಿ ಗಾತ್ರದ ಶಸ್ತ್ರಾಸ್ತ್ರಗಳಿವೆ ಎಂದು ತಾಶಿಯು ಸೈನ್ಯಾಧಿಕಾರಿಗಳಿಗೆ ತಿಳಿಸಿದನು. ಸೈನಿಕರು ಅವನ ಮಾತನ್ನು ಪೂರ್ತಿ ನಂಬಲಿಲ್ಲ. ಒಳನುಸುಳುತ್ತಿರುವವರು ಮುಜಾಹಿದ್ದೀನ್‍ಗಳೋ ಅಥವಾ ಆತಂಕವಾದಿಗಳೋ ಇರಬೇಕು ಎಂದು ಅನೇಕ ದಿನಗಳಿಂದ ಸೈನ್ಯ, ಇಂಟಲಿಜೆನ್ಸ್ ಬ್ಯೂರೋ ಮತ್ತು ಇತರೆ ಏಜೆನ್ಸಿಯವರು ತಿಳಿದಿದ್ದರು.</p>
			<p>ಕಾರ್ಗಿಲ್ ಪ್ರದೇಶವು ಭಾರತದ ವಶಕ್ಕೆ ಬಂದ ದಿನದಿಂದಲೂ ಜನರಲ್ ಮುಶರ್ರಫ್‍ರ ಕಣ್ಣು ಆ ಪ್ರದೇಶದ ಮೇಲೆ ಬಿದ್ದಿತ್ತು. ಅವರ ಕಣ್ಣುಗಳನ್ನು ಮುಳ್ಳಿನಂತೆ ಚುಚ್ಚುತ್ತಿತ್ತು. ಅದನ್ನು ವಶಪಡಿಸಿಕೊಳ್ಳಬೇಕೆಂಬ ಕನಸನ್ನು ಆತ ಒಳಗೊಳಗೇ ಬಹಳ ದಿನಗಳಿಂದಲೂ ನೇಯುತ್ತಿದ್ದರು. ಎರಡೂ ದೇಶಗಳು ಸ್ನೇಹವನ್ನು ಮತ್ತಷ್ಟು ದೃಢಗೊಳಿಸುವತ್ತ ಹೆಜ್ಜೆ ಹಾಕುತ್ತಿರುವ ಸಮಯವನ್ನು ಆತ ದುರುಪಯೋಗಪಡಿಸಿಕೊಳ್ಳಲು ಹವಣಿಸಿದರು. ಲಾಹೋರಿನಿಂದ ಮರಳಿದ ವಾಜಪೇಯಿಯವರು ತಮ್ಮನ್ನು ತಾವು ಶಾಂತಿದೂತನೆಂದು ತಿಳಿದುಕೊಂಡಿದ್ದಿರಬಹುದು. ಆದರೆ ಪಾಕೀಸ್ತಾನದ ಸೈನ್ಯ ಮತ್ತು ಜನರಲ್ ಮುಶರ್ರಫ್ ಇದನ್ನು ದುರುಪಯೋಗ ಪಡಿಸಿಕೊಂಡು ಹಾಲಿಗೆ ಹುಳಿ ಹಿಂಡುತ್ತಾರೆಂದು ಅವರೆಂದೂ ತಿಳಿದಿರಲಿಲ್ಲ. ಜನರಲ್‍ರು ಭಾರತದೊಳಗೆ ತಮ್ಮ ಸೈನ್ಯವನ್ನು ಒಳ ನುಸುಳಿಸಿ ಒಂದೇ ಏಟಿಗೆ ಎರಡು ಹಕ್ಕಿ ಹೊಡೆಯಲು ಹೊಂಚುಹಾಕಿದ್ದರು. ಮೊದಲನೆಯದು ಭಾರತೀಯ ಸರಹದ್ದಿನ ಮೇಲೆ ಹಿಡಿತ ಸಾಧಿಸುವುದು. ಎರಡನೆಯದು ನವಾಜ್ ಶರೀಫರ ಅಧಿಕಾರವನ್ನು ಲಪಟಾಯಿಸುವುದು.</p>
			<p>ಅಂದರೆ ಭಾರತ ಮತ್ತು ಪಾಕೀಸ್ತಾನ ಎರಡೂ ದೇಶಗಳಲ್ಲಿ ಏಕಕಾಲದಲ್ಲಿ ಬಿರುಗಾಳಿ ಎಬ್ಬಿಸುವುದೇ ಅವರ ಮೂಲೋದ್ದೇಶವಾಗಿತ್ತು. ಮುಶರ್ರಫ್‍ರ ಈ ದುಷ್ಕೃತ್ಯವನ್ನು ನೋಡಿ ವಾಜಪೇಯಿ ಹಾಗೂ ಅವರ ಕ್ಯಾಬಿನೆಟ್ ದಿಗ್ಭ್ರಮೆ ವ್ಯಕ್ತಪಡಿಸಿತು.</p>
			<p>ಪಾಕೀಸ್ತಾನದ ಮಾಜಿ ವಿದೇಶಮಂತ್ರಿ ಖುರ್ಶಿದ್ ಕಸೂರಿಯವರು ತಮ್ಮ ಪುಸ್ತಕವಾದ <span class="en">`Neither a Hock nor a Dove'</span> ನಲ್ಲಿ ಹೀಗೆ ಬರೆದಿದ್ದಾರೆ, ಕಾರ್ಗಿಲ್ ಕದನದ ಸಮಯದಲ್ಲಿ ವಾಜಪೇಯಿಯವರು ಫಿಲ್ಮ್ ನಟರಾದ ದಿಲೀಪ್ ಕುಮಾರರಿಂದ ಕೂಡ ನವಾಜ್ ಶರೀಫರಿಗೆ ಫೋನು ಮಾಡಿಸಿದ್ದರು. ದಿಲೀಪ್ ಕುಮಾರ್ ಕೂಡ ಲಾಹೋರಿಗೆ ಬಸ್ಸಿನಲ್ಲಿ ವಾಜಪೇಯಿಯವರ ಜೊತೆ ಹೋಗಿ ಬಂದಿದ್ದರು. ಪಾಕೀಸ್ತಾನವು 1997ರಲ್ಲಿ ‘ನಿಶಾನ್ ಎ ಇಮ್ತಿಯಾಜ್’ ಎಂಬ ತನ್ನ ಸರ್ವೋಚ್ಚ ನಾಗರಿಕ ಪ್ರಶಸ್ತಿಯನ್ನು ನೀಡಿ ದಿಲೀಪ್ ಕುಮಾರರನ್ನು ಸನ್ಮಾನಿಸಿತ್ತು. ಕಸೂರಿಯವರ ಅಭಿಪ್ರಾಯದಂತೆ ಒಂದು ದಿನ ಪ್ರಧಾನಮಂತ್ರಿ ನಿವಾಸದಲ್ಲಿ ಫೋನು ಸದ್ದು ಮಾಡಿತು. ಭಾರತದ ಪ್ರಧಾನಿಗಳಾದ ವಾಜಪೇಯಿಯವರು ಮಾತಾಡಲು ಬಯಸುತ್ತಿದ್ದಾರೆ ಎಂದು ಪಾಕಿಸ್ತಾನ ಭೂಸೇನೆಯ ರಕ್ಷಣಾ ನಿರ್ದೇಶಕರು ಪ್ರಧಾನಮಂತ್ರಿ ಶರೀಫರಿಗೆ ಹೇಳಿದರು. `ಲಾಹೋರಿಗೆ ಆಹ್ವಾನವಿತ್ತಾದ ಮೇಲೆ ತಮ್ಮ ವರ್ತನೆ ನನಗೆ ಸರಿಯೆನಿಸಲಿಲ್ಲ' ಎಂದು ವಾಜಪೇಯಿ ಶರೀಫರನ್ನು ದೂರಿದರು. ವಾಜಪೇಯಿಯವರ ಮಾತುಗಳನ್ನು ಕೇಳಿದ ಶರೀಫರು ದಂಗಾದರು. ಒಂದೆಡೆ ಲಾಹೋರಿನಲ್ಲಿ ಅದ್ದೂರಿಯಾಗಿ ನನ್ನನ್ನು ಸ್ವಾಗತಿಸಲಾಗುತ್ತಿತ್ತು. ಅದೇ ಸಮಯದಲ್ಲಿ ಮತ್ತೊಂದೆಡೆ ಕಾರ್ಗಿಲನ್ನು ವಶಪಡಿಸಿಕೊಳ್ಳಲು ಹವಣಿಸಲಾಗುತ್ತಿತ್ತು ಎಂದು ವಾಜಪೇಯಿಯವರು ಹೇಳಿದರು.</p>
			<p>ಕಸೂರಿಯವರ ಪ್ರಕಾರ ವಾಜಪೇಯಿಯವರು ದಿಲೀಪ್‍ಕುಮಾರರಿಂದಲು ಶರೀಫರಿಗೆ ಫೋನ್ ಮಾಡಿಸಿದ್ದರು. ದಿಲೀಪ್ ಕುಮಾರರ ಧ್ವನಿ ಕೇಳಿದ ಶರೀಫರು ಅವಾಕ್ಕಾದರು. ದಿಲೀಪರು, 'ಮಿಯಾ ಸಾಹೇಬರೇ.... ನಾನು ಸದಾ ಶಾಂತಿಯದೂತ. ಎಂದು ತಾವು ಹೇಳಿದ್ದಿರಿ. ಆದ್ದರಿಂದ ತಮ್ಮಿಂದ ನಾವು ಯುದ್ಧವನ್ನು ಅಪೇಕ್ಷಿಸುವುದಿಲ್ಲ. ಆದರೆ ಈ ಆತಂಕದ ಸಮಯದಲ್ಲಿ ಭಾರತದ ಮುಸಲ್ಮಾನರು ಅಸುರಕ್ಷಿತರಾಗುತ್ತಾರೆ. ಆದ್ದರಿಂದ ಪರಿಸ್ಥಿತಿಯನ್ನು ನಿಯಂತ್ರಿಸಲು ತಾವು ಯಾವುದಾದರೂ ಕ್ರಮ ಕೈಗೊಳ್ಳಿ' ಎಂದು ನುಡಿದರು.</p>
			<p>ಪಾಕೀಸ್ತಾನದಲ್ಲಿ ಹೈ ಕಮೀಷನರ್ ಆಗಿದ್ದ ಪಾರ್ಥಸಾರಥಿಯವರ ಪ್ರಕಾರ, 'ವಾಜಪೇಯಿಯವರು ಸರ್‍ತಾಜ್ ಅಜೀಜ್‍ರವರಿಗೂ ಫೋನು ಮಾಡಿ ಇದೇನು ಮಾಡಿದಿರಿ ತಾವು? ಈ ರೀತಿ ಮಾಡುತ್ತೀರಿ ಎಂದುಕೊಂಡಿರಲಿಲ್ಲ' ಎಂದು ಹೇಳಿದರು.</p>
			<p>ಈ ಘಟನೆಯಿಂದ ನವಾಜ್ ಶರೀಫರಿಗೆ ದಿಕ್ಕೇ ತೋಚದಂತಾಯಿತು. ಅವರ ಬಳಿ ಉತ್ತರವೇ ಇರಲಿಲ್ಲ. ಶಂಕೆಯ ಮೋಡಗಳು ಅವರ ಕಣ್ಣಮುಂದೆ ಹಾದು ಹೋದವು. ಗಾಢವಾಗತೊಡಗಿದ ಕೆಲವು ಮೋಡಗಳ ನಡುವೆ ಅಧಿಕಾರ ಕಳೆದುಕೊಳ್ಳುವ ಶಂಕೆಯು ಕಾಣಿಸಿಕೊಂಡಿತು. ಯಾರು ಮಾಡಿರಬಹುದು? ಇವನ್ನೆಲ್ಲ ಯಾಕೆ ಮಾಡಿರಬಹುದು.....? ಸೇನಾ ಪ್ರಮುಖರು ಬೇರೆ ಕನಸನ್ನು ಕಾಣುತ್ತಿಲ್ಲ ತಾನೇ....? ಕಾರ್ಗಿಲ್ ಕದನದ ನೆವದಲ್ಲಿ ಇಸ್ಲಾಮಾಬಾದಿನ ಸಿಂಹಾಸನವನ್ನು ಲಪಟಾಯಿಸುವ ಪಿತೂರಿಯನ್ನು ಸೇನಾ ಪ್ರಮುಖರು ಮಾಡುತ್ತಿಲ್ಲ ತಾನೇ..? ಶರೀಫರು ತುಂಬಾ ಚಿಂತಿತರಾದರು. ಕಳವಳಕ್ಕೀಡಾದರು. ಅವರ ಮನಸ್ಸಿನಲ್ಲಿ ಒಂದೇ ಸಮ ಅನೇಕ ಪ್ರಶ್ನೆಗಳು ಉಕ್ಕತೊಡಗಿದವು.</p>
			<p>2005ರಲ್ಲಿ ನಾನು ಲಾಹೋರಿನ ಪಂಜಾಬ್ ಹೌಸ್‍ನಲ್ಲಿ ಶರೀಫ್ ಸಾಹೇಬರ ಸಂದರ್ಶನ ನಡೆಸಿದ್ದೆ. ಆ ದಿನಗಳಲ್ಲಿ ಶರೀಫರು ಹೆಚ್ಚಾಗಿ ಪಠಾಣ್ ಸೂಟುಗಳನ್ನೇ ಧರಿಸುತ್ತಿದ್ದರು. ಸಂದರ್ಶನಕ್ಕೋಸ್ಕರ ನಾನು ಲಾಹೋರಿನ ಪ್ರತಿಷ್ಠಿತ ಬಜಾರಿನಿಂದ ರೆಡಿಮೇಡ್ ಪಠಾಣ್ ಸೂಟನ್ನು ಖರೀದಿಸಿದೆ. ಸಂದರ್ಶನ ನೀಡಲು ಬಂದ ಕೂಡಲೇ ನನ್ನನ್ನು ನೋಡಿ ಶರೀಫರು ನಗುತ್ತ ನುಡಿದರು, 'ಒಳ್ಳೆ ವಿಚಿತ್ರವಾಯಿತು. ನಾನು ತಮಗೆ ಸಂದರ್ಶನ ಕೊಡಲು ಸೂಟು ಧರಿಸಿ ಬಂದರೆ ತಾವು ಪಠಾಣ್ ಸೂಟಿನಲಿ ಬಂದಿರುವಿರಿ.' ಸಂದರ್ಶನದಲ್ಲಿ ಶರೀಫರನ್ನು ನಾನು ಪ್ರಶ್ನಿಸುತ್ತಿರುವಾಗ ಅವರು ಕಾರ್ಗಿಲ್ ವಿಷಯ ಬಂದಾಗ ಹೀಗೆ ನುಡಿದರು, 'ಇದರ ಬಗ್ಗೆ ನನಗೆ ಗೊತ್ತೇ ಇರಲಿಲ್ಲ. ವಾಜಪೇಯಿಯವರ ಫೋನು ಬಂದಾಗಲೂ ಸಹ ನಾನು ಅವರಿಗೆ ಇದೇ ಮಾತನ್ನು ಹೇಳಿದೆ. ಈ ಪ್ಲಾನೆಲ್ಲ ಜನರಲ್ ಪರ್ವೇಜ್ ಮುಶರ್ರಫ್‍ರದ್ದಾಗಿತ್ತು. ನನ್ನನ್ನು ಅವರು ಕತ್ತಲ್ಲಲ್ಲಿಟ್ಟು ಬಿಟ್ಟಿದ್ದರು ಎಂದು ಬೇಕಾದರೆ ನೀವು ಹೇಳಬಹುದು.'</p>
			<p>ಶರೀಫರನ್ನು ಇಂಟರ್‍ವ್ಯೂಗೆ ಒಪ್ಪಿಸುವಷ್ಟರಲ್ಲಿ ನನಗೆ ಸಾಕಾಗಿತ್ತು. ಅಂಥದ್ದರಲ್ಲಿ ಇಂಥ ಅವಕಾಶವನ್ನು ಸುಲಭವಾಗಿ ಬಿಡಲು ಸಾಧ್ಯವೇ.....? ಈ ಅವಕಾಶವನ್ನು ನಾನು ಕಳೆದುಕೊಳ್ಳಲು ಬಯಸಲಿಲ್ಲ. ಕಾರ್ಗಿಲ್‍ಗೆ ಸಂಬಂಧಿಸಿದ ಪ್ರಶ್ನೆಯಲ್ಲಿ ಅವರು ಸಿಲುಕಿ ಬಿಟ್ಟಿದ್ದರು. ನನಗಿದರ ಬಗ್ಗೆ ಗೊತ್ತೇ ಇರಲಿಲ್ಲ. ಎಂದು ಪದೇ ಪದೇ ಹೇಳುತ್ತಿದ್ದರು.</p>
			<p>ಸ್ವಲ್ಪ ವ್ಯಂಗ್ಯದ ಶೈಲಿಯಲ್ಲಿ ನಾನು ಅವರಿಗೆ ಕೇಳಿದೆ. 'ನಿಮ್ಮ ಮಾತು ನಿಜವೇ ಆಗಿದ್ದರೆ ಅದು ನಿಜ ಎಂದು ನಂಬುವುದಕ್ಕೆ ನನಗೇನೂ ಮುಜುಗರವಿಲ್ಲ. ಆದರೆ ನನಗೆ ಪಾಕೀಸ್ತಾನದ ಭವಿಷ್ಯದ ಬಗ್ಗೆ ದಿಗಿಲು ಮತ್ತು ಸಂದೇಹ ಮೂಡುತ್ತಿದೆ. ಏಕೆಂದರೆ ಪಾಕೀಸ್ತಾನದ ಪ್ರಧಾನಿಗೆ ತನ್ನ ಸೇನಾ ಪ್ರಮುಖರು ಏನು ಮಾಡುತ್ತಿದ್ದಾರೆ ಎಂಬ ಅರಿವೇ ಇಲ್ಲವಲ್ಲ ಎಂದು.'</p>
			<p>ಶರೀಫರು ಉತ್ತರವನ್ನೇನೂ ಕೊಡಲಿಲ್ಲ. ಸಣ್ಣ ಮುಗುಳ್ನಗೆ ಚೆಲ್ಲಿದರು. ನನ್ನ ಮುಂದಿನ ಪ್ರಶ್ನೆ ಹೀಗಿತ್ತು, 'ಮತ್ತೊಮ್ಮೆ ಪ್ರಧಾನಿಯಾಗುತ್ತೇನೆಂಬ ನಂಬಿಕೆ ನಿಮಗಿದೆಯೆ....?'</p>
			<p>ಶರೀಫ್ ಹೇಳಿದರು, 'ನನಗೆ ಭರವಸೆ ಇದೆ. ಪಾಕೀಸ್ತಾನವು ಪ್ರಜಾಪ್ರಭುತ್ವದ ಮೇಲೆ ನಂಬಿಕೆ ಇಟ್ಟಿದೆ.'</p>
			<p>ಮುಂದುವರೆದು, 'ನಾನೇನಾದರೂ ಮತ್ತೆ ಪಾಕೀಸ್ತಾನದ ಪ್ರಧಾನಿಯಾದರೆ, ಎರಡೂ ದೇಶಗಳ ನಡುವಿನ ಸಂಬಂಧವನ್ನು ಉತ್ತಮಗೊಳಿಸಲು ಪ್ರಯತ್ನಿಸುತ್ತೇನೆ ಎಂದು ನಿರ್ಧರಿಸಿದ್ದೇನೆ.'</p>
			<p>1999ರ ಮೇ 12ರ ಹೊತ್ತಿಗೆ ಪಾಕೀಸ್ತಾನೀ ಸೈನ್ಯದ ಇನ್ನೂರು ಸೈನಿಕರು ನಿಯಂತ್ರಣ ರೇಖೆಯನ್ನು ದಾಟಿ ಕಾರ್ಗಿಲ್‍ನ ನಿರ್ಜನ ಪರ್ವತಗಳನ್ನು ತಲುಪಿಬಿಟ್ಟಿದ್ದರು. ಭಾರತೀಯ ಭೂಭಾಗದ ಹತ್ತು ಪರ್ವತಗಳ ತುದಿಗಳನ್ನು ಕಬಳಿಸುವ ಹುನ್ನಾರು ಅವರದಾಗಿತ್ತು. ಮಾತ್ರವಲ್ಲ ಹತ್ತು ಶಿಖರಗಳನ್ನು ತನ್ನ ಅಧೀನಕ್ಕೆ ತೆಗೆದುಕೊಂಡೂ ಬಿಟ್ಟಿದ್ದರು. ಏಕೆಂದರೆ ಆ ಪ್ರದೇಶಗಳಲ್ಲಿ ಚಳಿಗಾಲದಲ್ಲಿ ಪಾಕೀಸ್ತಾನ ಹಾಗೂ ಭಾರತ ಎರಡೂ ಕಡೆಯವರು ತಮ್ಮ ತಮ್ಮ ಸೈನಿಕರನ್ನು ಕೆಳಗಿಳಿಸುತ್ತಾರೆ ಮತ್ತು ಬೇಸಿಗೆ ಬಂದಂತೆಲ್ಲ ಮತ್ತೆ ತಮ್ಮ ತಮ್ಮ ಸೈನಿಕರುಗಳನ್ನು ಅಲ್ಲೆಲ್ಲ ಕಾವಲಿರಿಸುತ್ತಾರೆ. ಚಳಿಗಾಲದ ಸಮಯದಲ್ಲಿ ಹೆಲಿಕಾಫ್ಟರ್ ಮೂಲಕ ಕಾವಲು ಕಾಯಲಾಗುತ್ತದೆ. ಆದರೆ ಆ ಸಾರಿ ಪಾಕೀಸ್ತಾನವು ಭಾರತೀಯ ಸೈನ್ಯ ಇಲ್ಲದ ಸಮಯ ನೋಡಿಕೊಂಡು ಅದರ ಲಾಭ ಪಡೆದು ಆ ನಿರ್ಜನ ಪರ್ವತಗಳನ್ನು ವಶಪಡಿಸಿಕೊಳ್ಳಲು ಯೋಜನೆ ತಯಾರಿಸಿತ್ತು. ಹೆಲಿಕಾಫ್ಟರ್‍ನಿಂದ ಕಣ್ಣಿಟ್ಟಿದ್ದವರಿಗೆ ಈ ಒಳನುಸುಳುವಿಕೆಯು ಗಮನಕ್ಕೆ ಬಂದಿರಲಿಲ್ಲ.</p>
			<p>ಕಾರ್ಗಿಲ್ ಘಟನೆ ನಡೆಯುತ್ತಿರುವಾಗ ವಿದೇಶಮಂತ್ರಿ ಜಸವಂತಸಿಂಹರು ತುರ್ಕ್‍ಮೆನಿಸ್ತಾನ್‍ನಲ್ಲಿ ಇದ್ದರು. ಪಾಕೀಸ್ತಾನದಲ್ಲಿದ್ದ ಭಾರತದ ಹೈಕಮೀಷನರ್ ಆದ ಜಿ. ಪಾರ್ಥಸಾರಥಿಯವರನ್ನು ಅವರು ತುರ್ಕ್‍ಮೆನಿಸ್ತಾನ್‍ಗೆ ಕರೆದಿದ್ದರು. ಇದಾದ ಬಳಿಕ ಮತ್ತೆ ಪಾರ್ಥಸಾರಥಿ ದೆಹಲಿಗೆ ಬಂದು ಒಂದು ಉನ್ನತ ಶ್ರೇಣಿಯ ಸಭೆಯಲ್ಲಿ ಭಾಗವಹಿಸಿದರು.</p>
			<p>ಎರಡು ವಾರ ಕಳೆದಿತ್ತು. ಏನು ನಡೆಯುತ್ತಿದೆಯೆಂದು ಸೈನ್ಯಕ್ಕೆ ಮೇ 19ರವರೆಗೂ ಸರಿಯಾಗಿ ತಿಳಿದಿರಲಿಲ್ಲ. ಆಗ ರಕ್ಷಣಾಮಂತ್ರಿಯಾದ ಜಾರ್ಜ್‍ಫರ್ನಾಂಡಿಸ್‍ರವರು ನುಸುಳುಕೋರರು ಆತಂಕವಾದಿ ಮುಜಾಹಿದ್ದೀನ್‍ಗಳೇ ಅಲ್ಲದೆ ಬೇರಾರೂ ಅಲ್ಲ ಮತ್ತು ನಾವು ಸಂಪೂರ್ಣ ಪ್ರದೇಶವನ್ನು ಎರಡೇ ಎರಡು ದಿನಗಳಲ್ಲಿ ಹಿಡಿತಕ್ಕೆ ತೆಗೆದುಕೊಳ್ಳುವೆವು ಎಂದು ಹೇಳಿದರು. ನಾವು ಸೆಣಸಬೇಕಾಗಿರುವುದು ಆತಂಕವಾದಿಗಳ ಜೊತೆ ಅಲ್ಲ, ಬದಲಾಗಿ ಪಾಕೀಸ್ತಾನೀ ಸೈನ್ಯದೊಡನೆ ಎಂದು ಸರ್ಕಾರಕ್ಕೆ ಮತ್ತು ಸೈನ್ಯಕ್ಕೆ ಮೇ ಕೊನೇ ವಾರದಲ್ಲಿ ಅರ್ಥವಾಯಿತು.</p>
			<p>ಪರಿಸ್ಥಿತಿ ಬಿಗಡಾಯಿಸಿತ್ತು. 'ಅವರು ತಮ್ಮ ಗುರಿಯವರೆಗೆ ತಲುಪಲು ಉದ್ದೇಶಿಸಿರುವ ಕಾಶ್ಮೀರದ ಉಗ್ರಗಾಮಿಗಳೇ ವಿನಹ ನಮ್ಮ ಸೈನಿಕರಲ್ಲ' ಎಂದು ಪಾಕೀಸ್ತಾನ ಮೊದಲೇ ತಿಳಿಸಿಬಿಟ್ಟಿತ್ತು. ಪಾಕೀಸ್ತಾನದ ಪ್ರಧಾನಿ ಎಷ್ಟರ ಮಟ್ಟಿಗೆ ತಮ್ಮ ಮಾತು ಬದಲಾಯಿಸಿದರೆಂದರೆ, 'ಆ ಉಗ್ರಗಾಮಿಗಳು ಕಾಶ್ಮೀರ ವಿಷಯವನ್ನು ಕೆದಕಬೇಕಾಗಿತ್ತು, ಕೆದಕಿದ್ದಾರೆ. ಮತ್ತು ತಮ್ಮ ಕಾರ್ಯದಲ್ಲಿ ಯಶಸ್ಸು ಕಂಡುಕೊಂಡಿದ್ದಾರೆ' ಎಂದು ಹೇಳಿದರು.</p>
			<p>ಮೇ 24ರಂದು ಒಳನುಸುಳುವಿಕೆ ನಡೆದು 21ನೇ ದಿನವಾಗಿತ್ತು. ದೆಹಲಿಯಲ್ಲಿ ಕ್ಯಾಬಿನೆಟ್‍ನ ಮೊದಲ ಸಭೆ ಜರುಗಿತು. ಇದರಲ್ಲಿ ಪ್ರಧಾನ ಮಂತ್ರಿಗಳಲ್ಲದೆ ರಕ್ಷಣಾಮಂತ್ರಿ, ಗೃಹಮಂತ್ರಿ, ವಿದೇಶಮಂತ್ರಿ ಮತ್ತು ಅನೇಕ ಹಿರಿಯ ಮಂತ್ರಿಗಳು ಸೇರಿದ್ದರು. ಇತ್ತ ಸೇನೆಯ ಪ್ರಮುಖರಾದ ಜನರಲ್ ವಿ.ಪಿ. ಮಲಿಕ್‍ರವರಿಗೆ ಕ್ಯಾಬಿನೆಟ್‍ನ ಮುಂದೆ ಪರಿಸ್ಥಿತಿಯನ್ನು ವರ್ಣಿಸುವುದು ಕಷ್ಟವಾಯಿತು. ಮಲಿಕ್‍ರವರು ಕ್ಯಾಬಿನೆಟ್‍ನೆದುರು ಒಂದು ಪ್ರಾತ್ಯಕ್ಷಿಕೆಯನ್ನು ನೀಡುತ್ತಾ ತಮ್ಮ ಮಾತನ್ನು ಮಂಡಿಸಿದರು.</p>
			<p>ಮುಜಾಹಿದೀನ್‍ಗಳಾಗಲೀ ಅಥವಾ ಆತಂಕವಾದಿಗಳಾಗಲೀ ಭೂಭಾಗವನ್ನು ವಶಪಡಿಸಿಕೊಂಡು ಕೂಡುವುದಿಲ್ಲ. ಆದ್ದರಿಂದ ನುಸುಳುಕೋರರು ಮುಜಾಹಿದ್ದೀನ್‍ಗಳಲ್ಲ. ಅವರು ಪಾಕೀಸ್ತಾನಿ ಸೈನಿಕರೇ ಎಂದು ಜನರಲ್ ಮಲಿಕ್‍ರವರು ಹೇಳಲು ಪ್ರಯತ್ನಿಸಿದರು. ಮಲಿಕ್‍ರವರು ಮುಂದುವರೆದು ಹೇಳುತ್ತಾ ಹೋದರು, 'ಪಾಕೀಸ್ತಾನೀ ಸೈನ್ಯವು ಈ ಪ್ರದೇಶವನ್ನು ಶಾಶ್ವತವಾಗಿ ತನ್ನ ಸ್ವಾಧೀನಕ್ಕೆ ತೆಗೆದುಕೊಳ್ಳುವ ಉದ್ದೇಶದಿಂದ ಮುಂದುವರೆಯುತ್ತಿದೆ. ಒಂದು ವೇಳೆ ಅವರ ಮೇಲೆ ಕೂಡಲೇ ಗಂಭೀರವಾದ ಕಾರ್ಯಾಚರಣೆ ನಡೆಸದಿದ್ದರೆ 1972ರ ನಿಯಂತ್ರಣ ರೇಖೆ ಅಂದರೆ ಲೈನ್ ಆಫ್ ಕಂಟ್ರೋಲ್ ಬಂದಾಗುವುದು. ಪಾಕ್ ಸೇನೆಯು ಸ್ಟ್ರಾಟೆಜಿಕ್ ಪೊಸಿಷನ್‍ನಲ್ಲಿದೆ. ಅದರಿಂದ ಅದಕ್ಕೆ ಉಪಯೋಗವಾಗಬಹುದು. ನಮ್ಮ ಆಹಾರ ಸಾಮಗ್ರಿಗಳ ಸಾಗಾಣಿಕೆಯನ್ನು ತಪ್ಪಿಸಲು ಅದು ಕಾರ್ಗಿಲ್-ಲೇಹ್-ಶ್ರೀನಗರದ ಹೈವೇಯನ್ನು ವಶಪಡಿಸಿಕೊಳ್ಳುವ ದುರುದ್ದೇಶ ಹೊಂದಿದೆ. ಆದ್ದರಿಂದ ನಾವೀಗ ಏರ್‍ಫೋರ್ಸ್‍ನ್ನು ಕೂಡ ಬಳಸಿಕೊಳ್ಳಬೇಕಾಗಿದೆ. ನೌಕಾಸೇನೆಗೂ ಕೂಡ ಅಲರ್ಟ್ ಆಗಿರಲು ಹೇಳಬೇಕು.'</p>
			<p>ಕಾರ್ಗಿಲ್ ವಾಪಸ್ ಪಡೆಯಲು ನಾವು ಬೇರೆ ಸೇನಾ ತುಕಡಿಯನ್ನು ತೆಗೆಯಬೇಕೇ? ಮತ್ತೊಂದು ಜಾಗದಲ್ಲಿ ಆಕ್ರಮಣ ಮಾಡಬೇಕೆ? ಒಂದು ವೇಳೆ ಹೀಗೆ ಮಾಡಿದರೆ ತೆರೆದ ಯುದ್ಧ ಜರುಗಿದಂತೆಯೇ ಎಂಬ ಗಂಭೀರ ಪ್ರಶ್ನೆ ಎಲ್ಲರೆದುರಿಗಿತ್ತು.</p>
			<p>ಕಾರ್ಗಿಲ್‍ನ್ನು ಏನೇ ಆಗಲಿ ಮುಕ್ತಗೊಳಿಸಬೇಕು. ಇದು ಎಲ್ಲರ ಅಭಿಪ್ರಾಯವಾಗಿದೆ. ಆದರೆ ಯಾವುದೇ ಕಾರಣಕ್ಕೂ ನಿಯಂತ್ರಣ ರೇಖೆ ಅಥವಾ ಅಂತರರಾಷ್ಟ್ರೀಯ ಗಡಿಯನ್ನು ದಾಟಬಾರದು ಎಂದು ವಿದೇಶಮಂತ್ರಿ ಜಸವಂತ ಸಿಂಹರು ನುಡಿದರು. ಎರಡೂ ದೇಶಗಳು ಪರಮಾಣು ಅಸ್ತ್ರ ಹೊಂದಿರುವುದರಿಂದ ಯಾವ ಅಪಾಯ ಎದುರಾಗುವುದೆಂದು ಕ್ಯಾಬಿನೆಟ್ ಆಲೋಚಿಸಿತು. ಆದ್ದರಿಂದ ನುಸುಳುಕೋರರನ್ನು ಹೊಡೆದೋಡಿಸಬೇಕು ಅಷ್ಟೆ. ಆದರೆ ಗಡಿ ನಿಯಂತ್ರಣ ರೇಖೆಯನ್ನು ದಾಟಬಾರದು ಎಂದು ನಿರ್ಧರಿಸಲಾಯಿತು.</p>
			<p>ವಾಜಪೇಯಿಯವರ ಸರ್ಕಾರದ ವಿಷಯದಲ್ಲಿ ಹಾಗೂ ಭಾರತದ ರಾಜಕೀಯ ವಲಯದಲ್ಲಿ 1999ರ ವರ್ಷವು ಏರುಪೇರುಗಳಿಂದ ಹಾಗೂ ಗಂಭೀರ ಘಟನೆಗಳಿಂದ ತುಂಬಿ ತುಳುಕಿತ್ತು. ಜಗತ್ತಿಗೆ ಜಗತ್ತೇ ಒಂದೆಡೆ ವಾಜಪೇಯಿಯವರ ಲಾಹೋರ್ ಬಸ್ ಯಾತ್ರೆಯನ್ನು ಹೊಗಳುತ್ತಿತ್ತು. ಮತ್ತೊಂದೆಡೆ ಅವರ ಸರ್ಕಾರವನ್ನು ಉರುಳಿಸಲು ನಡೆಯುತ್ತಿದ್ದ ಷಡ್ಯಂತ್ರಗಳು ಸಫಲತೆಯನ್ನು ಪಡೆಯುತ್ತಿದ್ದವು. ಏಪ್ರಿಲ್‍ನಲ್ಲಿ ಲೋಕಸಭೆಯಲ್ಲಿ ವಿಶ್ವಾಸ ಮತವಿಲ್ಲದೆ ವಾಜಪೇಯಿಯವರ ಸರ್ಕಾರವು ಒಂದು ಓಟಿನಿಂದ ಉರುಳಿತು. ತನ್ನ ಬಹುಮತವನ್ನು ಕಳೆದುಕೊಂಡಿತು. ದೇಶಕ್ಕೋಸ್ಕರ ದೃಢವಾದ ನಿರ್ಣಯ ತೆಗೆದುಕೊಳ್ಳಬೇಕಾದ ಸಂದರ್ಭದಲ್ಲಿ ಸೇನೆಯನ್ನು ಸಜ್ಜುಗೊಳಿಸಬೇಕಾದ ಸಂದರ್ಭದಲ್ಲಿ ವಾಜಪೇಯಿಯವರ ಸರ್ಕಾರದಲ್ಲಿ ಬಹುಮತವಿರಲಿಲ್ಲ. ಹಂಗಾಮಿ ಸರ್ಕಾರವಾಗಿ ಅದಕ್ಕೆ ಕಾರ್ಯನಿರ್ವಹಿಸಬೇಕಾಗಿ ಬಂತು. ಗಂಭೀರ ತೀರ್ಮಾನ ಕೈಗೊಳ್ಳುವಾಗ ಕೈ ಕಟ್ಟಿ ಹಾಕಿದಂತಾಯಿತು.</p>
			<p>ವಾಯುಸೇನೆಯನ್ನು ಬಳಸಿಕೊಳ್ಳಲು ಸರ್ಕಾರವು ಒಪ್ಪಿಗೆ ಸೂಚಿಸಿತು. ಆದರೆ ಗಡಿ ನಿಯಂತ್ರಣ ರೇಖೆಯನ್ನು ಎಂಥದೇ ಪರಿಸ್ಥಿತಿಯಲ್ಲಿ ದಾಟದೇ ಇರುವಂತೆ ಸೂಚಿಸಲಾಯಿತು. ಈ ಸುದ್ದಿ ಪಾಕೀಸ್ತಾನೀ ಸೇನೆಗೆ ತಲುಪಿತು. ಒಂದು ರೀತಿ ಸಮಾಧಾನ ತರುವ ಸುದ್ದಿ ಇದಾಗಿತ್ತು. ಅದಕ್ಕೀಗ ರಕ್ಷಣಾತ್ಮಕ ರಣನೀತಿಯನ್ನು ಅನುಸರಿಸುವ ಅವಶ್ಯಕತೆಯಿರಲಿಲ್ಲ.</p>
			<p>ಹಿಂದೂಸ್ತಾನದ ಆಕಾಶದಲ್ಲೀಗ ವಾಯುಸೇನೆಯ ವಿಮಾನಗಳು ಕಂಡುಬರುತ್ತಿದ್ದವು. ಪ್ರಾರಂಭಿಕ ಹಾರಾಟದ ನಂತರ ವಾಯುಸೇನೆಯು ತನ್ನ ರಣನೀತಿಯನ್ನು ಬದಲಿಸಿತು. ಈಗ ವಾಯುಸೇನೆಯೂ ತನ್ನ ಯುದ್ಧ ವಿಮಾನಗಳನ್ನು ಕಣಕ್ಕಿಳಿಸಿತು. ಇದಕ್ಕೆ ಆಪರೇಷನ್ ‘ರಜತ ಸಾಗರ’ ಎಂದು ಹೆಸರಿಡಲಾಯಿತು.</p>
			<p>ಮಿಗ್-29ಗಳು ಇತರೆ ವಿಮಾನಗಳಿಗೆ ಸುರಕ್ಷಾ ಕವರ್ ನೀಡುತ್ತಿದ್ದವು. ತನ್ನ ವಾಯುಕ್ಷೇತ್ರದಲ್ಲೇ ಇದ್ದುಕೊಂಡು ಭಾರತೀಯ ವಾಯುಸೇನೆಯು ಅತ್ಯಂತ ಕಠಿಣವಾದ ಕಾರ್ಯವೈಖರಿಯನ್ನು ಮಾಡಿ ತೋರಿಸಿತು. 13000 ರಿಂದ 18000 ಫೀಟುಗಳ ಎತ್ತರದಲ್ಲಿ ಬಚ್ಚಿಟ್ಟುಕೊಂಡಿದ್ದ ಪಾಕೀಸ್ತಾನಿ ಸೈನಿಕರನ್ನು ಪತ್ತೆ ಹಚ್ಚಿ ಗುರಿಯಾಗಿಸಿ ಹೊಡೆದುರುಳಿಸಿತು. ಭಾರತವು ಆಕಾಶದಲ್ಲಿ ಯುದ್ಧಕ್ಕಾಗಿ ಸಿದ್ಧವಾಗಿದೆ ಮತ್ತು ಯುದ್ಧ ಮಾಡಲು ಬಯಸುತ್ತಿದೆ ಎಂದು ಪಾಕೀಸ್ತಾನಕ್ಕೆ ಅರ್ಥವಾಯಿತು.</p>
			<p>ವಾಯುಸೇನೆಯನ್ನು ಬಳಸಿಕೊಂಡು ದಾಳಿ ಮಾಡುವಾಗ ನಮ್ಮ ಎರಡು ಯುದ್ಧವಿಮಾನಗಳು ನಷ್ಟವಾಗಿದ್ದವು. ನಚಿಕೇತ ಎಂಬ ಭಾರತೀಯ ಪೈಲಟ್ ಪಾಕೀಸ್ತಾನದ ವಶದಲ್ಲಿದ್ದರು. ಅವರನ್ನು ಬಿಡಿಸಲು ಪ್ರಯತ್ನಗಳಾಗುತ್ತಿದ್ದವು. ಪ್ರಧಾನಿಗಳು ಹೇಳಿದರೆ ಮಾತ್ರ ಬಿಡುಗಡೆ ಮಾಡುತ್ತೇವೆ ಎಂದು ಪಾಕೀಸ್ತಾನದ ಸೇನಾ ಆಫೀಸರುಗಳು ಹೇಳಿದರು. ನಚಿಕೇತರನ್ನು ಬಿಡುಗಡೆ ಮಾಡುವ ತೀರ್ಮಾನವಾದಾಗ ಅವರನ್ನು ಕರೆದುಕೊಂಡು ಹೋಗಲು ಜಿನ್ನಾರ ರೂಮಿಗೆ ಬರುವಂತೆ ಹೈ ಕಮೀಷನರ್ ಆದ ಜಿ. ಪಾರ್ಥಸಾರಥಿಯವರಿಗೆ ಹೇಳಲಾಯಿತು. ಪಾಕೀಸ್ತಾನಿ ಹಾಗೂ ಅಂತರ ರಾಷ್ಟ್ರೀಯ ಮೀಡಿಯಾಗಳ ಸಮಕ್ಷಮದಲ್ಲಿ ಭಾರತವನ್ನು ಕೀಳಾಗಿ ಪ್ರತಿಬಿಂಬಿಸಲು ಮಾಡಿದ ಪ್ರಯತ್ನ ಅದಾಗಿತ್ತು. ಜಿ. ಪಾರ್ಥಸಾರಥಿಯವರು ದೆಹಲಿಯಲ್ಲಿದ್ದ ರಾಷ್ಟ್ರೀಯ ಸುರಕ್ಷಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರಿಗೆ ಎಲ್ಲ ವಿಚಾರ ತಿಳಿಸಿದರು. ನಚಿಕೇತರನ್ನು ನೀವು ಕರೆತರಲು ಒಪ್ಪಿಕೊಳ್ಳಲು ಸಾಧ್ಯವಿಲ್ಲ. ಯುದ್ಧ ನಿಯಮದಂತೆ ಅಂತರ ರಾಷ್ಟ್ರೀಯ ರೆಡ್‍ಕ್ರಾಸಿಗೆ ನಚಿಕೇತರನ್ನು ಒಪ್ಪಿಸುವಂತೆ ಪಾರ್ಥಸಾರಥಿಯವರು ಪಾಕೀಸ್ತಾನಕ್ಕೆ ತಿಳಿಸಿದರು.</p>
			<p>ಸಾಕಷ್ಟು ಒತ್ತಾಯದ ನಂತರ ಪಾಕೀಸ್ತಾನವು ಒಪ್ಪಿತು. ಭಾರತವು ನಚಿಕೇತರನ್ನು ರೆಡ್‍ಕ್ರಾಸ್ ಮೂಲಕ ಗೋಪ್ಯವಾಗಿ ಅವರ ಫೋಟೋ ಬಹಿರಂಗವಾಗದಂತೆ ವಾಘಾ ಬಾರ್ಡರ್ ಮೂಲಕ ಭಾರತಕ್ಕೆ ಕಳುಹಿಸಿತು.</p>
			<p>ಪಾಕೀಸ್ತಾನವು ಈ ನುಸುಳುವಿಕೆಗೆ ‘ಆಪರೇಷನ್ ಬದ್ರ’ ಎಂಬ ಕೋಡ್ ಹೆಸರಿಟ್ಟಿತ್ತು. ಇದಕ್ಕೆ ಐದು ಉದ್ದೇಶಗಳಿದ್ದವು. 1) ಎಲ್ಲಕ್ಕಿಂತ ಮುಖ್ಯವಾಗಿ ಶ್ರೀನಗರ-ಲೇಹ್ ಹೈವೇಗೆ ತಡೆಯೊಡ್ಡುವುದು ಮತ್ತು ಆ ದಾರಿ ಮುಚ್ಚುವುದು. ಏಕೆಂದರೆ ಇದೇ ದಾರಿ ಮೂಲಕ ಲಡಾಕ್‍ನಲ್ಲಿನ ಸೈನಿಕರಿಗೆ ಆಹಾರ ಸಾಮಗ್ರಿಗಳು ಸರಬರಾಜಾಗುತ್ತಿತ್ತು. 2) ಸಿಯಾಚೀನ್‍ನಲ್ಲಿರುವ ತನ್ನ ಸೈನಿಕರನ್ನು ವಾಪಸ್ಸು ಕರೆಸಿಕೊಳ್ಳಲು ಭಾರತದ ಮೇಲೆ ಒತ್ತಡ ಹೇರುವುದು. 3) ಕಾಶ್ಮೀರ ವಿವಾದವನ್ನು ಬಗೆಹರಿಸಲು ತನ್ನ ಷರತ್ತುಗಳನ್ನು ಭಾರತವು ಒಪ್ಪಿಕೊಳ್ಳುವಂತೆ ಒತ್ತಡ ಹೇರುವುದಕ್ಕೋಸ್ಕರ ಕಾರ್ಗಿಲ್ ಘಟನೆಯನ್ನು ನೆವ ಮಾಡಿಕೊಳ್ಳುವುದು. 4) ಜಮ್ಮು ಕಾಶ್ಮೀರದಲ್ಲಿ ಆತಂಕವಾದಿ ಚಟುವಟಿಕೆಯನ್ನು ಹೆಚ್ಚಿಸುವುದು. 5) ಕಾಶ್ಮೀರ ಸಮಸ್ಯೆಯನ್ನು ಅಂತಾರಾಷ್ಟ್ರೀಯ ವೇದಿಕೆಗೆ ಕೊಂಡೊಯ್ಯುವುದು. ಆದರೆ ಈ ಯಾವೊಂದೂ ವಿಷಯಗಳಲ್ಲಿಯೂ ಪಾಕೀಸ್ತಾನಕ್ಕೆ ಯಶಸ್ಸು ಸಿಗಲಿಲ್ಲ.</p>
			<p>ಕಾರ್ಗಿಲ್ ಯುದ್ಧದ ಸಮಯದಲ್ಲಿ ಭಾರತದ ಸೇನಾ ಪ್ರಮುಖರು ಹಾಗೂ ಗುಪ್ತಚರ ಏಜೆನ್ಸಿಯವರ ನಡುವೆ ಮಾತಿನ ಸಮರ ನಡೆಯುತ್ತಲೇ ಇತ್ತು. ಒಂದು ವೇಳೆ ಸರಿಯಾದ ಸಮಯಕ್ಕೆ ನುಸುಳುಕೋರರ ಮಾಹಿತಿ ಸಿಕ್ಕಿದ್ದಿದ್ದರೆ ಯುದ್ಧದ ಪ್ರಮೇಯವೇ ಬರುತ್ತಿರಲಿಲ್ಲ ಎಂದು ಸೇನೆಯ ಪ್ರಮುಖರು ವಾದಿಸಿದರು. ಆ ನುಸುಳುಕೋರರು ಆತಂಕವಾದಿಗಳಲ್ಲ ಅವರು ಪಾಕೀಸ್ತಾನೀ ಸೈನಿಕರೇನೇ ಎಂದು ಸೈನ್ಯವು ಸಂದೇಹ ವ್ಯಕ್ತಪಡಿಸಿದರೂ ಸಹ ಗುಪ್ತಚರ ಏಜೆನ್ಸಿಯವರು ಇದನ್ನು ಒಪ್ಪಲು ತಯಾರಿರಲಿಲ್ಲ. ರಕ್ಷಣಾ ಮಂತ್ರಿ ಜಾರ್ಜ್ ಫರ್ನಾಂಡಿಸ್‍ರು ಯುದ್ಧಕ್ಷೇತ್ರಕ್ಕೆ ಹೋಗಿ ಬಂದ ಮೇಲೆ ಬಹುಶಃ ಅದಕ್ಕೆ ಎರಡೇ ಎರಡು ದಿನಗಳಲ್ಲಿ ಎಲ್ಲ ಸರಿ ಮಾಡುತ್ತೇನೆ ಎಂದು ಹೇಳಿದ್ದಿರಬೇಕು.</p>
			<p>ಈ ವಿಷಯದ ಬಗ್ಗೆ ಸರ್ಕಾರ ಮತ್ತು ಬಹಳ ಮುಖ್ಯವಾಗಿ ಗುಪ್ತಚರ ಏಜೆನ್ಸಿಗಳು ಸಾಕಷ್ಟು ವಿಮರ್ಶೆ ನಡೆಸಿದರು. ಕಾರ್ಗಿಲ್ ಕದನ ನಿಂತ ಮೇಲೆ ರಚಿಸಿದ ಸುಬ್ರಹ್ಮಣ್ಯಂ ಕಮಿಟಿಯು ಕೂಡ ಈ ವಿಷಯದಲ್ಲಿ ಗುಪ್ತಚರ ಏಜೆನ್ಸಿಗಳಿಂದ ತುಂಬಾ ಗಂಭೀರವಾದ ತಪ್ಪಾಗಿದೆ ಎಂದು ಅಭಿಪ್ರಾಯ ಪಟ್ಟಿತು. ಆಗ ಪದಾತಿದಳದ ಅಧ್ಯಕ್ಷರಾಗಿದ್ದ ವಿ.ಪಿ. ಮಲಿಕ್ ಹೇಳಿದರು, 'ನಮ್ಮ ಗಡಿಗುಂಟ ಪಾಕೀಸ್ತಾನಿ ಸೈನ್ಯವು ಈ ರೀತಿ ಚಟುವಟಿಕೆ ನಡೆಸುತ್ತಿರುವ ಬಗ್ಗೆ ಅನುಮಾನ ಪಡದೇ ಇದ್ದುದು ಮತ್ತು ಇದರ ಬಗ್ಗೆ ಮಾಹಿತಿ ಸಂಗ್ರಹಿಸದೇ ಇದ್ದುದು ನಮ್ಮ ಇಂಟೆಲಿಜೆನ್ಸ್ ಏಜೆನ್ಸಿಗಳ ಕಾರ್ಯವೈಖರಿಯಲ್ಲಿ, ಸೂಚನೆಗಳನ್ನು ಸಂಗ್ರಹಿಸುವ ರೀತಿ ನೀತಿಗಳಲ್ಲಿ ಹಾಗೂ ನಿರ್ಣಯ ತೆಗೆದುಕೊಳ್ಳುವ ಕ್ಷಮತೆಯಲ್ಲಿ ಇರುವ ಕೊರತೆಗಳನ್ನು ಎತ್ತಿ ತೋರಿಸುತ್ತದೆ.' ಆದಾಗ್ಯೂ ಈ ಅಭಿಪ್ರಾಯವನ್ನು ಅವರು ವ್ಯಕ್ತಪಡಿಸಿದಾಗ ಸಾಕಷ್ಟು ಟೀಕೆಗಳನ್ನು ಎದುರಿಸಬೇಕಾಗಿಬಂತು.</p>
			<p>ಈ ರೀತಿಯ ಅಪಾಯದ ಸೂಚನೆಗಳನ್ನು ನಾವು ಮೊದಲೇ ಇತ್ತಿದ್ದೆವು ಎಂದು ಗುಪ್ತಚರ ಏಜೆನ್ಸಿಗಳು ವಾದಿಸಿದವು. ಒಂದು ವೇಳೆ ನಿಮ್ಮ ರಿಪೋರ್ಟು ಅಷ್ಟು ಕರಾರುವಾಕ್ಕಾಗಿ ಹಾಗೂ ಮುಖ್ಯವಾಗಿದ್ದಿದ್ದರೆ ಅದರ ಕುರಿತು ಪ್ರಧಾನಿಗಳಾಗಲೀ, ರಾಷ್ಟ್ರೀಯ ಸುರಕ್ಷಾ ಸಲಹೆಗಾರರಾಗಲೀ (ಸಿಸಿಎಸ್) ಏಕೆ ಚರ್ಚಿಸಲಿಲ್ಲ? ಎಂದು ಗುಪ್ತಚರ ಏಜೆನ್ಸಿಗಳ ಮಾತಿಗೆ ಜನರಲ್ ಮಲಿಕ್‍ರವರು ಸವಾಲೆಸೆದರು. ಒಂದು ವೇಳೆ ಗುಪ್ತಚರ ಏಜೆನ್ಸಿಗಳು ನಿಖರವಾಗಿ ಪತ್ತೆ ಹಚ್ಚಿದ್ದಿದ್ದರೆ 1999ರ ಫೆಬ್ರವರಿಯ ಪ್ರಧಾನಿಗಳ ಲಾಹೋರ್ ಯಾತ್ರೆಯನ್ನು ನಿಲ್ಲಿಸಬಹುದಿತ್ತು. ಆಗ ಕೂಡಲೇ ಪಾಕೀಸ್ತಾನದ ಒಳನುಸುಳುವಿಕೆಯನ್ನು ಸೈನಿಕ ಕಾರ್ಯಾಚರಣೆ ಎಂದು ಘೋಷಿಸಬಹುದಿತ್ತು. ಪರಿಣಾಮವೇ ಬೇರೆಯಾಗಿರುತ್ತಿತ್ತು ಎಂಬುದು ಮಲಿಕ್‍ರವರ ಅಭಿಪ್ರಾಯವಾಗಿತ್ತು. ಮಲಿಕ್‍ರವರು 'ಒಂದು ವೇಳೆ ಈ ರೀತಿ ನಡೆದಿದ್ದರೆ ನಾನು 1999ರ ಮೇನಲ್ಲಿ ಪೋಲೆಂಡ್ ಮತ್ತು ಚೆಕ್ ಗಣರಾಜ್ಯದ ಯಾತ್ರೆ ಕೈಗೊಳ್ಳುತ್ತಿರಲಿಲ್ಲ' ಎಂಬಲ್ಲಿಯವರೆಗೆ ಅವರ ನಿಲುವನ್ನು ವ್ಯಕ್ತಪಡಿಸಿದರು. ಜನರಲ್ ಮಲಿಕ್‍ರವರ ಮತ್ತೊಂದು ಅಭಿಪ್ರಾಯ ಏನಿತ್ತೆಂದರೆ, 'ಆ ಸಮಯದಲ್ಲಿ ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್, ಇಂಟೆಲಿಜೆನ್ಸ್ ಬ್ಯೂರೋ ಮತ್ತು ಜೆಐಸಿಯ ಅಧ್ಯಕ್ಷರು ಸೇನಾಪ್ರಮುಖರನ್ನು ಭೇಟಿ ಮಾಡುವುದು ಬಿಟ್ಟು ಪ್ರಧಾನಮಂತ್ರಿ ವಾಜಪೇಯಿಯವರನ್ನು ಮತ್ತು ರಕ್ಷಣಾ ಸಲಹೆಗಾರರಾದ ಬ್ರಜೇಶ್‍ಮಿಶ್ರರನ್ನು ಹೆಚ್ಚು ಭೇಟಿ ಮಾಡುತ್ತಿದ್ದರು.' ಕಾರ್ಗಿಲ್ ಕದನಕ್ಕಿಂತ ಮುಂಚಿನ ಘಟನೆ ಬಗ್ಗೆ ಕೂಡ ಮಲಿಕ್‍ರವರು ಅಸಮಾಧಾನಗೊಂಡಿದ್ದರು. ಜನರಲ್ ಮಲಿಕ್ ಏನು ಹೇಳಿದರೆಂದರೆ, '1999ರ ಮಾರ್ಚ್‍ನ ಪ್ರಾರಂಭದಿಂದಲೂ ಭಾರತ ಮತ್ತು ಪಾಕೀಸ್ತಾನದ ಪ್ರಧಾನಮಂತ್ರಿಗಳಿಬ್ಬರೂ ಹೊಸ ದೆಹಲಿಯ ಭಾರತೀಯ ರಾಜಕೀಯ ಪತ್ರಕರ್ತರಾದ ಆರ್.ಕೆ. ಮಿಶ್ರ ಹಾಗೂ ಇಸ್ಲಾಮಾಬಾದಿನಲ್ಲಿ ಪಾಕೀಸ್ತಾನದ ರಾಜಕಾರಣಿ ನಿಯಾಜ್ ನಾಯಕ್‍ರ ಮೂಲಕ ರಹಸ್ಯ ಮಾತುಕತೆ ನಡೆಸುತ್ತಿದ್ದರೆಂದು ಸೇನೆಗೆ ಗೊತ್ತಿರಲಿಲ್ಲ.' ಕಾರ್ಗಿಲ್ ಘಟನೆಯ ಹಿನ್ನೆಲೆಯಲ್ಲಿ ಗುಪ್ತಚರ ಏಜೆನ್ಸಿಗಳ ಬೇಜವಾಬ್ದಾರಿತನದಿಂದ ಮಲಿಕ್‍ರವರಿಗೆ ಅಸಮಾಧಾನವೇನೋ ಇದ್ದೇ ಇತ್ತು. ಇಷ್ಟೇ ಅಲ್ಲದೆ ಸರ್ಕಾರವು ಸೇನೆಗಿಂತ ಹೆಚ್ಚಾಗಿ ಏಜೆನ್ಸಿಗಳ ಮೇಲೆ ಹೆಚ್ಚು ಭರವಸೆ ಇಟ್ಟಿದ್ದುದು ಅವರಿಗೆ ತುಂಬಾ ನೋವು ತಂದಿತ್ತು.</p>
			<p>ರಕ್ಷಣೆಗೆ ಸಂಬಂಧಿಸಿದ ವಿಷಯಗಳ ಕ್ಯಾಬಿನೆಟ್ ಸಮಿತಿ ಅಂದರೆ ಸಿಸಿಎಸ್‍ನ ಸಭೆಯಲ್ಲಿ ಜನರಲ್ ಮಲಿಕ್‍ರವರು ನುಸುಳುಕೋರರ ಗುರುತಿನ ವಿಷಯವೆತ್ತಿದರು. ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್‍ನ ಪ್ರಮುಖರಾದ ಅರವಿಂದ ದೇವ, ಇಂಟಲಿಜೆನ್ಸ್ ಪ್ರಮುಖರಾದ ಎಸ್.ಕೆ. ದತ್ತಾ ಮತ್ತು ರಾಷ್ಟ್ರೀಯ ರಕ್ಷಣಾ ಪರಿಷತ್ತಿನ ಸಚಿವಾಲಯದಲ್ಲಿ ಕಾರ್ಯದರ್ಶಿಯಾಗಿರುವ ಸತೀಶ್ಚಂದ್ರರ ಪ್ರಕಾರ ನುಸುಳುಕೋರರಲ್ಲಿ ಶೇ. ಎಂಭತ್ತು ಭಾಗ ಜೆಹಾದಿ ಆತಂಕವಾದಿಗಳು ಇದ್ದರು ಹಾಗೂ ಶೇ. ಮೂವತ್ತು ಭಾಗ ಪಾಕೀಸ್ತಾನೀ ಸೈನಿಕರಿದ್ದರು ಎಂದು ತಿಳಿದು ಬಂದಿತ್ತು. ಜನರಲ್ ಮಲಿಕ್‍ರವರು ಯಾವಾಗ ಇದು ಸುಳ್ಳು ಎಂದು ಜೋರು ಮಾಡಿದರೋ ಆಗ ಪ್ರಧಾನಿಗಳು ಜೆಹಾದಿ ಆತಂಕವಾದಿಗಳ ಬಗ್ಗೆ ಸಂಪೂರ್ಣ ರಿಪೋರ್ಟು ಕೊಡಿ ಎಂದು ರಾಷ್ಟ್ರೀಯ ರಕ್ಷಣಾ ಪರಿಷತ್ತಿನ ಸಚಿವಾಲಯಕ್ಕೆ ಹೇಳಿದರು. ಆಗ ಕೆಲವು ದಿನಗಳ ನಂತರ ಸತೀಶ್ಚಂದ್ರರು ಹೊಸ ರಿಪೋರ್ಟ್ ತಯಾರಿಸಿದರು. ಅದರ ಪ್ರಕಾರ ಶೇ. 70% ರಷ್ಟು ಪಾಕೀಸ್ತಾನೀ ಸೈನಿಕರು ಹಾಗೂ ಶೇ. 30% ರಷ್ಟು ಜಿಹಾದಿಗಳು ಇದ್ದಾರೆ ಎಂಬುದಾಗಿತ್ತು. ಪದಾತಿದಳಕ್ಕೆ ಸಿಕ್ಕಿರುವ ಸಾಕ್ಷಿಗಳಿಗನುಗುಣವಾಗಿ ಎಲ್ಲ ನುಸುಳುಕೋರರು ಪಾಕೀಸ್ತಾನಿ ಸೈನಿಕರಾಗಿದ್ದಾರೆ ಎಂದು ಜನರಲ್ ಮಲಿಕ್‍ರವರು ಸವಾಲು ಹಾಕಿದರು. ಪ್ರಧಾನಿ ವಾಜಪೇಯಿಯವರು ಸಹ ನನ್ನ ಮಾತಿಗೆ ಕಿವಿಗೊಡಲಿಲ್ಲ ಎಂದು ಮಲಿಕ್ ದೂರುತ್ತಾರೆ. 'ರಾಷ್ಟ್ರೀಯ ರಕ್ಷಣಾ ಪರಿಷತ್ತಿನ ಸಚಿವಾಲಯದ ಕಾರ್ಯದರ್ಶಿಗಳು, ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್ ಮತ್ತು ಇಂಟಲಿಜೆನ್ಸ್ ಬ್ಯೂರೋ ಪ್ರಮುಖರ ಕಡೆ ಬೆರಳು ತೋರಿಸುತ್ತಾ ನನ್ನ ಕಿವಿಯಲ್ಲಿ 'ಜನರಲ್ ಮಲಿಕ್.... ಇವರ ಗೌರವವನ್ನು ಕಾಪಾಡಬೇಕಲ್ಲವೇ....?' ಎಂದು ಪಿಸುಗುಟ್ಟಿದರು. 'ಈ ಹೇಳಿಕೆ ನನ್ನ ಪಾಲಿಗೆ ಅವಿಸ್ಮರಣೀಯವಾಗಿದೆ' ಎಂದು ಮಲಿಕ್ ಹೇಳುತ್ತಾರೆ.</p>
			<p>ಮತ್ತೊಂದು ಪ್ರಮುಖವಾದ ಘಟನೆಯನ್ನು ಜನರಲ್ ಮಲಿಕ್ ಉಲ್ಲೇಖಿಸುತ್ತಾರೆ. ಪಾಕೀಸ್ತಾನಿ ಸೇನಾ ಪ್ರಮುಖರಾದ ಜನರಲ್ ಪರ್ವೇಜ್ ಮುಷರ್ರಫ್ ಮತ್ತು ಪಾಕೀಸ್ತಾನದ ಚೀಫ್ ಆಫ್ ಜನರಲ್ ಸ್ಟಾಫ್ ಮೊಮ್ಮದ್ ಅಜೀಜ್ ಖಾನ್‍ರ ನಡುವೆ ನಡೆದ ಸಂಭಾಷಣೆಯ ಟೇಪು ಸಿಕ್ಕಿ ಅದನ್ನು ಸಿಸಿಎಸ್‍ನಲ್ಲಿ ಕೇಳಿದ ಮೇಲೆ ಪಾಕೀಸ್ತಾನೀ ಸೈನ್ಯವೇ ಸೃಷ್ಟಿಸಿ ತಾನೇ ಮುಕ್ತಾಯಗೊಳಿಸಿದ ಕಾರ್ಗಿಲ್ ಅಭಿಯಾನ ಜೆಹಾದಿ ಆಕ್ರಮಣವಾಗಿರದೆ ಸೈನಿಕ ಆಕ್ರಮಣವಾಗಿತ್ತು ಎಂಬುದು ಸ್ಪಷ್ಟವಾಗಿತ್ತು.</p>
			<p>ಜನರಲ್ ಮಲಿಕ್ ಹೇಳುತ್ತಾರೆ, 'ಈ ಘಟನೆ ಕಳೆದು ಎರಡು ಮೂರು ದಿನಗಳಾದ ಮೇಲೆ ರೀಸರ್ಚ್ ಆ್ಯಂಡ್ ಅನಾಲಿಸಿಸ್ ವಿಂಗ್ ಏಜೆನ್ಸಿಯು ಮತ್ತೊಂದು ಸಂಭಾಷಣೆಯನ್ನು ಟೇಪು ಮಾಡಿತು. ಈ ವಿಷಯವನ್ನು ಮಿಲಿಟರಿ ಇಂಟೆಲಿಜೆನ್ಸ್ ಮತ್ತು ನನಗೆ ಮೊದಲು ಹೇಳುವುದು ಬಿಟ್ಟು ಟೇಪನ್ನು ರಾಷ್ಟ್ರೀಯ ರಕ್ಷಣಾ ಸಲಹೆಗಾರ ಬ್ರಜೇಶ್‍ಮಿಶ್ರ ಮತ್ತು ಪ್ರಧಾನಮಂತ್ರಿಗಳಿಗೆ ಕಳುಹಿಸಿತು.'</p>
			<p>ಜೂನ್ 2ರಂದು ಐಎನ್‍ಎಸ್ ಆಯೋಜಿಸಿದ್ದ ಕಾರ್ಯಕ್ರಮವೊಂದರಲ್ಲಿ ಪ್ರಧಾನಮಂತ್ರಿ ಮತ್ತು ರಾಷ್ಟ್ರೀಯ ರಕ್ಷಣಾ ಸಲಹೆಗಾರರ ಜೊತೆ ಜನರಲ್ ಮಲಿಕ್ ಕೂಡ ಮುಂಬಯಿಯಲ್ಲಿದ್ದರು. ವಾಪಸ್ಸಾಗುವಾಗ ವಿಮಾನದಲ್ಲಿಯೇ ವಾಜಪೇಯಿಯವರು ಜನರಲ್ ಮಲಿಕ್‍ರೊಡನೆ ಮಾತಾಡುತ್ತಾ ಆ ಟೇಪಿನ ಬಗ್ಗೆ ಕೇಳಿದಾಗ ಮಲಿಕ್‍ರಿಗೆ ಆ ವಿಷಯವೇ ಗೊತ್ತಿರಲಿಲ್ಲ. ಮಲಿಕ್‍ರವರು ಟೇಪನ್ನು ನೋಡಿಯೇ ಇಲ್ಲ ಕೇಳಿಯೂ ಇಲ್ಲವೆಂದು ಆಗ ಬ್ರಜೇಶ್ ಮಿಶ್ರರಿಗೆ ಅರಿವಾಯಿತು. 'ಯುದ್ಧದ ಸಮಯದಲ್ಲೂ ಕೂಡ ನಮ್ಮ ಗುಪ್ತಚರ ವ್ಯವಸ್ಥೆಯು ಉನ್ನತ ಸ್ಥಾನಗಳಲ್ಲಿರುವವರ ನಡುವೆಯೂ ಸಹ ಯಾವ ರೀತಿ ವ್ಯವಹರಿಸುತ್ತಿದೆ, ಗುಪ್ತಚರ ಸಂಸ್ಥೆಗಳು ಹೆಸರು ಮಾಡುವುದಕ್ಕೋಸ್ಕರ ಹಾಗೂ ತಮ್ಮ ಪ್ರತಿಷ್ಠೆಗೋಸ್ಕರ ಸ್ಪರ್ಧಾ ಮನೋಭಾವ ಇಟ್ಟುಕೊಂಡು ಮುಖ್ಯವಾದ ಮಾಹಿತಿಗಳನ್ನು ಹೇಗೆ ಮುಚ್ಚಿಡುತ್ತಿದೆ ಎಂಬುದನ್ನು ಸ್ಪಷ್ಟ ಪಡಿಸುವುದಕ್ಕೋಸ್ಕರ ನಾನು ಈ ವಿಷಯವನ್ನೆಲ್ಲ ಹೇಳಬಯಸುತ್ತಿದ್ದೇನೆ' ಎಂದು ಮಲಿಕ್ ಹೇಳುತ್ತಾರೆ.</p>
			<p>ಅತ್ತ ಪಾಕೀಸ್ತಾನವು ಬಣ್ಣ ಬದಲಾಯಿಸುತ್ತಿತ್ತು. ಕಾರ್ಗಿಲ್ ಕದನದ ಸಮಯದಲ್ಲಿ ಜೂನ್ 6 ರಂದು ಮಾತುಕತೆ ನಡೆಸಲು ಪಾಕೀಸ್ತಾನ ಕೇಳಿಕೊಂಡಿತು. ಪ್ರಧಾನಮಂತ್ರಿ ವಾಜಪೇಯಿಯವರು ಜೂನ್ 7ರಂದು ದೇಶವನ್ನು ಸಂಬೋಧಿಸುತ್ತ ಹೇಳಿದರು, 'ಒಂದು ವೇಳೆ ಒಳನುಸುಳಿಕೊಂಡು ನಿಯಂತ್ರಣ ರೇಖೆಯನ್ನು ಬದಲಾಯಿಸುವುದರ ಜೊತೆ ಜೊತೆಗೆ ಮಾತುಕತೆಯಾಡುವ ಚಾಳಿಯನ್ನು ಮುಂದುವರೆಸಿದರೆ ಮಾತುಕತೆಯು ಪ್ರಾರಂಭಕ್ಕೆ ಮೊದಲೇ ಕೊನೆಯಾಗಿರುತ್ತದೆ. ಎಂದು ನಾನು ಸ್ಪಷ್ಟವಾಗಿ ಹೇಳಬಯಸುತ್ತೇನೆ.'</p>
			<p>ವಾಜಪೇಯಿಯವರು ಸೇನೆಯ ಬಗ್ಗೆ ಭರವಸೆ ಇಡಬೇಕೆಂದು ಹೇಳುತ್ತ 'ನಾವು ನಮ್ಮ ಸೈನಿಕರ ಶಕ್ತಿ ಮೇಲೆ ನಂಬಿಕೆ ಇಡಬೇಕು. ನಮ್ಮ ಸೇನೆ ತನ್ನ ಗುರಿಯನ್ನು ಸಾಧಿಸುತ್ತಿದೆ. ಭವಿಷ್ಯದಲ್ಲಿ ಇಂಥ ವಿದ್ಯಮಾನಗಳು, ದುಸ್ಸಾಹಸಗಳು ಜರುಗದಂತೆ ಅದು ಖಂಡಿತ ಎಚ್ಚರವಹಿಸಿ ತನ್ನ ಗುರಿ ಮುಟ್ಟಿ ತೋರಿಸುತ್ತದೆ.'</p>
			<p>ಪಾಕೀಸ್ತಾನದ ವಿದೇಶ ಮಂತ್ರಿ ಸರ್‍ತಾಜ್ ಅಜೀಜ್‍ರವರು ಚೀನಾಕ್ಕೆ ಪ್ರಯಾಣಿಸುವ ಮಧ್ಯದಲ್ಲಿ ಜೂನ್ 12ಕ್ಕೆ ದೆಹಲಿಗೆ ಬಂದರು. ಮೂರು ಸೂತ್ರಗಳ ಪ್ರಸ್ತಾವನೆಯನ್ನು ಅವರು ಭಾರತದೆದುರು ಮಂಡಿಸಿದರು 1) ಯುದ್ಧ ವಿರಾಮ 2) ನಿಯಂತ್ರಣ ರೇಖೆಯ ಸಮೀಕ್ಷೆ ನಡೆಸಲು ಮತ್ತು ನಿರ್ಧರಿಸಲು ಕಾರ್ಯತತ್ಪರ ತಂಡವೊಂದನ್ನು ರಚಿಸುವುದು. 3) ಮುಂದಿನ ವಾರ ಇದೇ ರೀತಿಯಲ್ಲಿ ಭಾರತದ ವಿದೇಶ ಮಂತ್ರಿಗಳು ಪಾಕೀಸ್ತಾನದ ಪ್ರವಾಸ ಕೈಗೊಳ್ಳುವುದು. ಈ ಪ್ರಸ್ತಾವನೆಯನ್ನು ಹೊಸ ದೆಹಲಿಯು ಸಾರಾಸಗಟಾಗಿ ತಳ್ಳಿಹಾಕಿತು.</p>
			<p>ಭಾರತವು ಅಂತಾರಾಷ್ಟ್ರೀಯ ಗಡಿಯಲ್ಲಿ ನಿಯಂತ್ರಣ ರೇಖೆಯನ್ನು ಎಂದಿಗೂ ದಾಟುವುದಿಲ್ಲ ಎಂದು ಮತ್ತೊಮ್ಮೆ ಸಾರ್ವಜನಿಕವಾಗಿ ಪ್ರಧಾನಮಂತ್ರಿ ವಾಜಪೇಯಿಯವರು ಹೇಳಿಕೆ ಕೊಟ್ಟರು. ಈ ರೀತಿ ಬಹಿರಂಗವಾಗಿ ಹೇಳಿಕೆ ಕೊಡಬಾರದು ಎಂದು ಮಲಿಕ್‍ರವರು ಬ್ರಜೇಶ್‍ಮಿಶ್ರರ ಬಳಿ ಹೇಳಿದರು. ಗಡಿಯುದ್ದಕ್ಕೂ ಬೀಡು ಬಿಟ್ಟಿರುವ ನುಸುಳುಕೋರರನ್ನು ಹೊಡೆದೋಡಿಸಬೇಕಾದರೆ ನಿಯಂತ್ರಣ ರೇಖೆಯನ್ನು ದಾಟುವುದು ಬಿಟ್ಟರೆ ನಮಗೆ ಬೇರೆ ದಾರಿಯಿಲ್ಲ. ಈ ವಿಷಯದ ಬಗ್ಗೆ ಪ್ರಧಾನಿಗಳು ಏನೂ ಮಾತಾಡಲಿಲ್ಲ. ಆದರೆ ಬ್ರಜೇಶ್‍ಮಿಶ್ರರು ಮಾತನ್ನು ಹಿಡಿತದಲ್ಲಿಟ್ಟುಕೊಳ್ಳಲು ಪ್ರಯತ್ನಿಸಿದರು. ಅವರು ಕೂಡಲೇ ಟಿವಿ ಚಾನಲ್ ಒಂದರ ಸಂದರ್ಶನದಲ್ಲಿ, 'ಇಂದಿನ ಪರಿಸ್ಥಿತಿಯಲ್ಲಿ ಗಡಿ ಮತ್ತು ನಿಯಂತ್ರಣ ರೇಖೆಯನ್ನು ದಾಟುವುದು ಅಷ್ಟು ಸಮಂಜಸವಲ್ಲ, ಆದರೆ ನಾಳೆ ಹೇಗೋ ಏನೋ ಹೇಳಲಾಗದು' ಎಂದು ಹೇಳಿದರು.</p>
			<p>ಈ ಯುದ್ಧದ ಬಹಳ ಮುಖ್ಯವಾದ ಭಾಗವೆಂದರೆ ತೋಲೋಲಿಂಗ. ಪಾಕೀಸ್ತಾನವು ದ್ರಾಸ್ ಸೆಕ್ಟರ್‍ನಲ್ಲಿ ತೋಲೋಲಿಂಗವನ್ನು ಆಕ್ರಮಿಸಿತ್ತು. ಅದು ಹೈವೇ ಪಕ್ಕದ ಭಾರತೀಯ ಠಿಕಾಣೆಗಳನ್ನು ಧ್ವಂಸ ಮಾಡುವ ಮತ್ತು ನಿಯಂತ್ರಣ ರೇಖೆಯ ಸುತ್ತಮುತ್ತ ನಮ್ಮ ಶಿಬಿರದವರೆಗಿನ ಸಾಗಾಣಿಕೆಯನ್ನು ತಡೆಯುವ ಉದ್ದೇಶ ಹೊಂದಿತ್ತು. ಇದರಿಂದ ಸಂಪೂರ್ಣ ದಿನಸಿ ಸಾಗಾಣಿಕೆಯು ನಿಂತು ಹೋಗುತ್ತಿತ್ತು. ಅದನ್ನು ತಪ್ಪಿಸುವ ಮತ್ತು ಅದರ ಮೇಲೆ ಹಿಡಿತ ಸಾಧಿಸುವುದು ತುಂಬಾ ಅವಶ್ಯಕವಾಗಿತ್ತು. ತೋಲೋಲಿಂಗದ ವಿಜಯದ ನಂತರ ಎರಡೂ ದೇಶಗಳ ನಡುವೆ ಟ್ರ್ಯಾಕ್-2 ಮಾತುಕತೆ ಶುರುವಾಯಿತು. ಇದಕ್ಕಾಗಿ ಪಾಕೀಸ್ತಾನವು ಮತ್ತೊಮ್ಮೆ ನಾಲ್ಕು ಸೂತ್ರಗಳ ಬೇಡಿಕೆಯಿಟ್ಟಿತು. 1) ನಿಯಂತ್ರಣ ರೇಖೆಯನ್ನು ಪರಸ್ಪರ ಗೌರವಿಸಲು ಎರಡೂ ಕಡೆಯಿಂದ ಯೋಗ್ಯ ದಾರಿ ಕಂಡುಹಿಡಿಯುವುದು. 2) ಲಾಹೋರ್ ಘೋಷಣೆಗನುಗುಣವಾಗಿ ಪ್ರಾರಂಭಿಸಿದ ಕಾಂಪೋಸಿಟ್ ಮಾತುಕತೆಯನ್ನು ಕೂಡಲೇ ನಡೆಸುವುದು. 3) ಇಸ್ಲಾಮಾಬಾದ್ ಮೂಲಕ ಮುಜಾಹಿದ್ದೀನ್‍ಗಳ ಮೇಲೆ ತಮ್ಮ ಪ್ರಭಾವವನ್ನು ಬಳಸಿಕೊಂಡು ಗಡಿಯಲ್ಲಿ ಅವರು ಕಾರ್ಯಪ್ರವೃತ್ತರಾಗುವುದನ್ನು ನಿಲ್ಲಿಸುವುದು. 4) ನಿಶ್ಚಿತ ಸಮಯದಲ್ಲಿ ಸರಹದ್ದಿನೊಳಗೆ ಕಾಶ್ಮೀರದ ಸಮಸ್ಯೆಗೆ ಸಮಾಧಾನ ಹುಡುಕುವುದು. ಆದರೆ ಪ್ರಧಾನಮಂತ್ರಿಗಳಾದ ವಾಜಪೇಯಿಯವರು ಈ ನಾಲ್ಕು ಮಾತುಗಳನ್ನು ತಿರಸ್ಕರಿಸಿದರು ಹಾಗೂ ಯುದ್ಧವಿರಾಮವನ್ನು ಒಪ್ಪಲಿಲ್ಲ. ಇದರ ನಡುವೆ ವಾಜಪೇಯಿಯವರು ನುಡಿದರು, 'ಕಾರ್ಗಿಲ್‍ನಿಂದ ಪಾಕೀಸ್ತಾನಿ ಸೈನ್ಯವು ಕೂಡಲೇ ಕಾಲ್ತೆಗೆಯಬೇಕು, ಇಲ್ಲವೆಂದರೆ ಭಾರತವು ತಕ್ಕ ಉತ್ತರ ನೀಡುವುದು.'</p>
			<p>ವಾಜಪೇಯಿ ಸರ್ಕಾರವು ಈ ಯುದ್ಧದಲ್ಲಿ ಒಂದು ಮುಖ್ಯವಾದ ತೀರ್ಮಾನ ಕೈಗೊಂಡಿತು. ಅದೇ ಹುತಾತ್ಮರಿಗೆ ಗೌರವ ಸಲ್ಲಿಸುವ ತೀರ್ಮಾನ. ಹುತಾತ್ಮರ ಶವಗಳನ್ನು ಅವರ ಊರು, ಮನೆಗಳವರೆಗೆ ಕೊಂಡೊಯ್ಯಲಾಗುವುದು ಮತ್ತು ಸಕಲ ರಾಜಕೀಯ ಗೌರವದೊಂದಿಗೆ ಅಂತಿಮ ಸಂಸ್ಕಾರ ಮಾಡಲಾಗುವುದು ಎಂದು ಪ್ರಥಮ ಬಾರಿಗೆ ತೀರ್ಮಾನ ತೆಗೆದುಕೊಳ್ಳಲಾಯಿತು. ಇದನ್ನು ಅತ್ಯಂತ ಪ್ರಮುಖವಾದ ತೀರ್ಮಾನವೆಂದು ಕರೆಯಲಾಯಿತು. ದೇಶವನ್ನು ಒಗ್ಗೂಡಿಸಲು ಈ ತೀರ್ಮಾನ ಬಹಳ ಪ್ರಮುಖವಾದ ಪಾತ್ರವಹಿಸಿತು. ಯುದ್ಧ ನಡೆಯುತ್ತಿದ್ದುದು ಕಾರ್ಗಿಲ್‍ನಲ್ಲಿ ಆದರೆ ಈ ನಿರ್ಧಾರದಿಂದ ರಾಜಸ್ಥಾನದಿಂದ ಹಿಡಿದು ಮಣಿಪುರದವರೆಗೆ ಮತ್ತು ಲಡಾಖ್‍ನಿಂದ ಹಿಡಿದು ಕೇರಳದವರೆಗೆ ಸಂಪೂರ್ಣ ದೇಶ ಯುದ್ಧದಲ್ಲಿ ಒಂದಾಯಿತು. ಯಾವುದೇ ಹಳ್ಳಿ ಅಥವಾ ಮೊಹಲ್ಲಾದಲ್ಲಿ ಯಾವುದೇ ಹುತಾತ್ಮನ ಶವ ಬಂದರೆ ಅದಕ್ಕೆ ಗೌರವ ಸಲ್ಲಿಸಲು ಇಡೀ ಊರೇ ಅಥವಾ ನಗರವೇ ಒಂದಾಗಿ ನಿಲ್ಲುತ್ತಿತ್ತು. ಆದರೆ ಅದೇ ಪಾಕೀಸ್ತಾನದ ಸೇನೆಯ ಪೀಕಲಾಟ ಹೇಗಿತ್ತೆಂದರೆ ಅದು ತನ್ನ ಸೈನಿಕರ ಶವಗಳನ್ನು ಒಪ್ಪಿಸಿಕೊಳ್ಳದೆ ಜಾರಿಕೊಳ್ಳುತ್ತಿತ್ತು.</p>
			<p>ಕಾರ್ಗಿಲ್ ಪ್ರದೇಶದಲ್ಲಿ ಭಾರತದ ಸೈನ್ಯವು ತನ್ನ ಕಾರ್ಯಾಚರಣೆಯನ್ನು ಮತ್ತಷ್ಟು ತೀವ್ರಗೊಳಿಸುತ್ತಿರುವಾಗ ಅತ್ತ ಮತ್ತೊಂದೆಡೆ ರಾಜಕೀಯ ಮಟ್ಟದಲ್ಲಿ ಅಮೇರಿಕಾದ ಆಡಳಿತವು ಭಾರತ ಮತ್ತು ಪಾಕೀಸ್ತಾನಗಳೊಡನೆ ನಿರಂತರವಾಗಿ ಸಂಪರ್ಕದಲ್ಲಿತ್ತು. ಆಮೇರಿಕಾದ ಅಧ್ಯಕ್ಷ ಬಿಲ್ ಕ್ಲಿಂಟನ್‍ರವರು ಈ ಸಂಬಂಧವಾಗಿ ವಾಜಪೇಯಿಯವರೊಡನೆ ಮತ್ತು ಶರೀಫರೊಡನೆ ಅನೇಕ ಸಲ ಮಾತುಕತೆ ಸಹ ನಡೆಸಿದರು. ಅಮೇರಿಕಾಗೆ ಈ ಯುದ್ಧದ ಗಂಭೀರತೆ ಹಾಗೂ ಅದರ ಪರಿಣಾಮಗಳ ಅನುಭವವಾಗತೊಡಗಿತ್ತು.</p>
			<p>ಪಾಕೀಸ್ತಾನದ ವಿದೇಶಮಂತ್ರಿ ಸರ್‍ತಾಜ್ ಅಜೀಜರು ಭಾರತಕ್ಕಿತ್ತ ವ್ಯರ್ಥ ಭೇಟಿಯ ನಂತರ ಪಾಕೀಸ್ತಾನ ಸರ್ಕಾರವು ಯುದ್ಧ ನಿಲ್ಲಿಸುವ ಗೌರವಪೂರ್ಣವಾದ ರೀತಿಯನ್ನು ಹುಡುಕುತ್ತಿತ್ತು. ನವಾಜ್ ಶರೀಫರ ಪ್ರಕಾರ ಜನರಲ್ ಪರ್ವೇಜ್ ಮುಶರ್ರಫ್‍ರವರೇ ಖುದ್ದಾಗಿ ತಾವೇಕೆ ಬಿಲ್ ಕ್ಲಿಂಟನರೊಡನೆ ಮಾತಾಡಬಾರದು? ಈ ಸಿಕ್ಕುಬಿಡಿಸಲು ಅವರನ್ನೇಕೆ ಕೇಳಿಕೊಳ್ಳಬಾರದು ಎಂದು ಕೇಳಿದ್ದರಂತೆ. ಅಂದರೆ ಯುದ್ಧಕ್ಕೆ ಕಡ್ಡಿ ಗೀರಿದ ಪರ್ವೇಜ್ ಮುಶರ್ರಫ್‍ರವರೇ ಅದಕ್ಕೆ ನೀರು ಸುರಿಯಲು ತವಕ ಪಡುತ್ತಿದ್ದರು. ಆದಾಗ್ಯೂ ಇದಕ್ಕೆ ವ್ಯತಿರಿಕ್ತವಾಗಿ ಪರ್ವೇಜ್ ಮುಶರ್ರಫ್‍ರು ನೀಡಿದ ಹೇಳಿಕೆ ಹೀಗಿತ್ತು, 'ಶರೀಫರು ಯುದ್ಧ ವಿರಾಮವನ್ನು ಬಯಸುತ್ತಿರುವಾಗಲೂ ನಾನು, ನಮ್ಮ ಸೈನ್ಯವು ನಿರ್ಣಾಯಕ ಹಂತ ತಲುಪಿದೆ ನಿಮ್ಮ ಅಭಿಪ್ರಾಯ ರಾಜಕೀಯದ್ದಾಗುವುದು ಎಂದು ಹೇಳಿದೆ.'</p>
			<p>ಯಾವುದೇ ಹಂತದಲ್ಲಾಗಲಿ ಈಗ ಪಾಕೀಸ್ತಾನವು ಯುದ್ಧದಲ್ಲಿ ಅಮೇರಿಕಾದ ಹಸ್ತಕ್ಷೇಪವನ್ನು ಬಯಸುತ್ತಿತ್ತು. ಜೂನ್ ಕೊನೆಯಲ್ಲಿ ನವಾಜ್ ಶರೀಫರು ನಮಗೆ ಬೆಂಬಲ ನೀಡಬೇಕೆಂದು ಕ್ಲಿಂಟನ್ ಹತ್ತಿರ ಕೇಳಿಕೊಂಡರು. ಮತ್ತೆ ಜುಲೈ 2ರಂದು ಕೂಡಲೇ ಯುದ್ಧ ನಿಲ್ಲಿಸುವಂತೆ ಮತ್ತು ಕಾಶ್ಮೀರ ಸಮಸ್ಯೆಗೆ ಪರಿಹಾರ ಸೂಚಿಸುವಂತೆ ನವಾಜ್ ಶರೀಫರು ಕ್ಲಿಂಟನ್‍ರನ್ನು ಬೇಡಿದರು. ಯಾವಾಗ ಕ್ಲಿಂಟನರಿಂದ ಉತ್ತರ ಸಿಗಲಿಲ್ಲವೋ ಆಗ ತಾವೇ ಖುದ್ದಾಗಿ ವಾಷಿಂಗ್‍ಟನ್‍ಗೆ ಬರಲು ಸಿದ್ಧನಿದ್ದೇನೆ ಎಂದು ಶರೀಫ್ ತಿಳಿಸಿದರು. ಆಗ ಕ್ಲಿಂಟನರು ಸ್ಪಷ್ಟವಾದ ಮಾತುಗಳಲ್ಲಿ ಶರೀಫರಿಗೆ ಹೀಗೆ ಹೇಳಿದರು, 'ಪಾಕೀಸ್ತಾನವು ಎರಡು ಮುಖ್ಯವಾದ ವಿಷಯಗಳ ಕಡೆಗೆ ಗಮನಕೊಟ್ಟು ಬರಬೇಕು. ಒಂದು - ನಿಯಂತ್ರಣ ರೇಖೆಯಿಂದ ತನ್ನ ಸೈನಿಕರನ್ನು ವಾಪಸ್ಸು ಕರೆಸಿಕೊಳ್ಳಲು ಪಾಕೀಸ್ತಾನ ಮೊದಲು ಸಿದ್ಧಗೊಳ್ಳಬೇಕು. ಎರಡನೆಯದು- ಅಮೇರಿಕಾವು ಕಾಶ್ಮೀರ ಸಮಸ್ಯೆಯಲ್ಲಿ ಯಾವುದೇ ಕಾರಣಕ್ಕೂ ತಲೆ ಹಾಕಲು ತಯಾರಿಲ್ಲ.'</p>
			<p>ಮಾರನೇ ದಿನ ಜುಲೈ ನಾಲ್ಕರಂದು ವಾಷಿಂಗ್‍ಟನ್‍ಗೆ ಹೊರಡುತ್ತೇನೆ ಎಂದು ಶರೀಫರು ಹೇಳಿದ ದಿನ ಅಮೇರಿಕಾದ ಸ್ವಾತಂತ್ರ್ಯದ ದಿವಸವಾದ್ದರಿಂದ ರಜವಿತ್ತು. ಈ ಸಂದರ್ಭದಲ್ಲಿ ವಾಜಪೇಯಿಯವರು ಉಪಸ್ಥಿತರಿರಲಿ ಎಂದು ಅಮೇರಿಕಾ ಬಯಸುತ್ತಿತ್ತು. ಇದೇ ಸಂದರ್ಭದಲ್ಲಿ ಬಿಲ್‍ಕ್ಲಿಂಟನರು ವಾಜಪೇಯಿಯವರೊಡನೆ ಫೋನಿನಲ್ಲಿ ಮಾತಾಡಿ ವಾಷಿಂಗ್‍ಟನ್‍ಗೆ ಬರಲು ಕೇಳಿಕೊಂಡರು. ಆದರೆ ವಾಜಪೇಯಿಯವರು ಒಪ್ಪಲಿಲ್ಲ.</p>
			<p>ನವಾಜ್ ಶರೀಫರು ವಾಷಿಂಗ್‍ಟನ್‍ಗೆ ತೆರಳುವುದಕ್ಕಿಂತ ಮುಂಚೆ ರಕ್ಷಣಾ ವಿಷಯಗಳಿಗೆ ಸಂಬಂಧಿಸಿದಂತೆ ಕ್ಯಾಬಿನೆಟ್ ಸಮಿತಿಯೊಡನೆ ಸಭೆ ನಡೆಸಿದರು. ಅದರಲ್ಲಿ ಜನರಲ್ ಪರ್ವೇಜ್ ಮುಷರ್ರಫ್‍ರವರು ಕೂಡ ಭಾಗವಹಿಸಿದ್ದರು. ಮುಷರ್ರಫ್‍ರವರು ಶರೀಫರನ್ನು ಬೀಳ್ಕೊಡಲು ಏರ್‍ಪೋರ್ಟ್‍ಗೆ ಹೋದರು. ಜುಲೈ ಮೂರರಂದು ಭಾರತೀಯ ಸೈನಿಕರು ಟೈಗರ್ ಹಿಲ್‍ನ್ನು ಗೆದ್ದು ಬಿಟ್ಟಿದ್ದರು.</p>
			<p>'ಅಧ್ಯಕ್ಷ ಕ್ಲಿಂಟನರು ನಿಯಂತ್ರಣ ರೇಖೆಯ ಮರ್ಯಾದೆಯನ್ನು ಕಾಪಾಡುವಂತೆ ಒತ್ತಾಯಿಸುತ್ತಿದ್ದರು. ಪಾಕೀಸ್ತಾನಿ ಸೈನ್ಯವು ಪರಮಾಣು ಅಸ್ತ್ರವನ್ನು ಪ್ರಯೋಗಿಸಲು ಹವಣಿಸುತ್ತಿದೆ ಎಂಬ ಸುದ್ದಿ ನನ್ನ ಕಿವಿಗೆ ಬಿದ್ದಿದೆ ಎಂದು ಕ್ಲಿಂಟನರು ಶರೀಫರನ್ನು ಕೇಳಿದರು. ಇದಕ್ಕೆ ಶರೀಫರು ಉತ್ತರಿಸುತ್ತ ನಾನು ಆ ರೀತಿ ಯಾವ ಆದೇಶವನ್ನು ನೀಡಿಲ್ಲ ಎಂದು ತಿಳಿಸುತ್ತಾ ಅವರು ಸಂಯುಕ್ತ ಹೇಳಿಕೆಗಳ ಪತ್ರಕ್ಕೆ ಸಹಿ ಹಾಕಲು ಮನಸ್ಸು ಮಾಡಿದರು. ಇದಾದ ನಂತರ ಅಧ್ಯಕ್ಷ ಕ್ಲಿಂಟನರು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಫೋನ್ ಮಾಡಿ ಸಹಿ ಹಾಕುವುದಕ್ಕಿಂತ ಮುಂಚೆ ಈ ಜೋಡಿ ಹೇಳಿಕೆ ಪತ್ರವನ್ನು ಒಮ್ಮೆ ನೋಡಲು ಹೇಳಿದರು' ಎಂದು ಅಮೇರಿಕಾದ ಅಧಿಕಾರಿಯಾದ ಬ್ರೂಶ್ ರೀಡಲ್ ಹೇಳುತ್ತಾರೆ.</p>
			<p>'ಜುಲೈ 6ರಂದು ಭಾರತ ಮತ್ತು ಪಾಕೀಸ್ತಾನದ ಸೈನ್ಯಗಳ ಮಹಾನಿರ್ದೇಶಕರುಗಳ ನಡುವೆ ಫೋನಿನಲ್ಲಿ ಚರ್ಚೆಯಾಯಿತು. ಅಲ್ಲಿ ತನಕ ಬಟಾಲಿಕ್ ಮತ್ತು ದ್ರಾಸ್ ಸೆಕ್ಟರ್‍ಗಳಲ್ಲಿ ಶೇ. 90% ರಷ್ಟು ನುಸುಳುಕೋರರನ್ನು ಕೊನೆಗಾಣಿಸಲಾಗಿತ್ತು. ಟೈಗರ್ ಹಿಲ್ ಮತ್ತು ಪ್ವಾಯಿಂಟ್ 4875ನ್ನು ವಶಪಡಿಸಿಕೊಂಡ ಮೇಲೆ 79 ಮೌಂಟ್ ಬ್ರಿಗೇಡ್ ಮತ್ತು 50 ಪ್ಯಾರಾ ಬ್ರಿಗೇಡ್‍ಗಳು ಈಗ ಮಸ್ವಾಯಿ ಸೆಕ್ಟರ್‍ನ ಉಳಿದ ಭಾಗಗಳಲ್ಲಿರುವ ನುಸುಳುಕೋರರನ್ನು ಮುಗಿಸುವ ಸಿದ್ಧತೆಯಲ್ಲಿದ್ದವು' ಎಂದು ಜನರಲ್ ವಿ.ಪಿ. ಮಲಿಕ್‍ರವರು ತಮ್ಮ ಪುಸ್ತಕದಲ್ಲಿ ಬರೆದಿದ್ದಾರೆ.</p>
			<p>'ಜುಲೈ 8ರಂದು ಪ್ರಧಾನಿ ವಾಜಪೇಯಿಯವರು ಜನರಲ್ ಮಲಿಕ್‍ರನ್ನು ತಮ್ಮ ನಿವಾಸಕ್ಕೆ ಕರೆಸಿಕೊಂಡು ಬ್ರಜೇಶ್‍ಮಿಶ್ರರೊಡನೆ ಸಭೆನಡೆಸಿದರು. ಪಾಕೀಸ್ತಾನವು ನಿಯಂತ್ರಣ ರೇಖೆಯವರೆಗೆ ಹಿಂದೆ ಸರಿಯಲು ಒಪ್ಪಿಕೊಂಡಿದೆ ಎಂದು ಹೇಳಿದರು. 'ಭಾರತೀಯ ಸೇನೆಯು ಪಾಕಿಗಳ ಹಿಂದೆ ಸರಿಯುವ ಮನವಿಯನ್ನು ಒಪ್ಪುವುದಿಲ್ಲ. ಈಗ ಗಾಳಿಯು ನಮಗನುಕೂಲವಾಗಿ ಬೀಸುತ್ತಿರುವಾಗ ಶತ್ರುವಿಗೆ ತಪ್ಪಿಸಿಕೊಳ್ಳಲು ಅವಕಾಶ ಏಕೆ ಮಾಡಿಕೊಡಬೇಕು?' ಎಂದು ಜನರಲ್ ಮಲಿಕ್ ಹೇಳಿದರು. ಕೆಲವು ಗಂಟೆಗಳ ನಂತರ ಪ್ರಧಾನಿಗಳು ಮತ್ತೆ ಮಲಿಕ್‍ರನ್ನು ಕರೆದು ಉಳಿದ ಪಾಕೀಸ್ತಾನಿ ನುಸುಳುಕೋರರನ್ನು ಹೊಡೆದೋಡಿಸಲು ಎಷ್ಟು ದಿನ ಬೇಕಾಗುತ್ತದೆ ಎಂದು ಕೇಳಿದರು. ಇದಕ್ಕೆ ಉತ್ತರವಾಗಿ ಮಲಿಕ್‍ರವರು ಎರಡು-ಮೂರು ವಾರಗಳು ಬೇಕಾಗಬಹುದು ಎಂದು ಹೇಳಿದರು. ಆಗ ವಾಜಪೇಯಿಯವರು ಹಂಗಾಮಿ ಸರ್ಕಾರದ ನಾಯಕರಾಗಿದ್ದರು. ನಾವೀಗ ಲೋಕಸಭಾ ಚುನಾವಣೆಯನ್ನು ಕೂಡ ನಡೆಸಬೇಕಿದೆ. ಅದಕ್ಕೂ ನಮ್ಮಲ್ಲಿ ಸಮಯವಿಲ್ಲ ಎಂದು ವಾಜಪೇಯಿಯವರು ಹೇಳಿದರು. ಇದಾದ ನಂತರ ಜನರಲ್ ಮಲಿಕ್‍ರವರು ತಮ್ಮ ಆಫೀಸರುಗಳೊಡನೆ ಎಲ್ಲ ಪರಿಸ್ಥಿತಿಗಳನ್ನು ಚರ್ಚಿಸಿದರು. ಸಲಹೆ ಸೂಚನೆಗಳನ್ನು ಪಡೆದಾದ ಮೇಲೆ ವಾಜಪೇಯಿಯವರಿಗೆ ಆ ಎಲ್ಲ ಮಾಹಿತಿ ನೀಡಿದರು. ನಂತರ ಪಾಕೀಸ್ತಾನೀ ಸೈನ್ಯವು ಹಿಂದಕ್ಕೆ ಸರಿಯುವ ಕಾರ್ಯಾಚರಣೆಗೆ ಅಂತಿಮ ರೂಪು ನೀಡಲಾಯಿತು. ಇದರ ನಡುವೆಯೇ ಮುಖ್ಯ ಚುನಾವಣಾ ಆಯುಕ್ತರಾದ ಎಂ.ಎಸ್. ಗಿಲ್‍ರವರು 1999ರ ಜುಲೈ 11ಕ್ಕೆ ಸಂಸತ್ತಿನ ಚುನಾವಣೆ ನಡೆಸಲು ಆದೇಶ ಹೊರಡಿಸಿದರು.</p>
			<p>ಜುಲೈ 21ರಂದು ಜನರಲ್ ಮಲಿಕ್‍ರವರು ಪ್ರಧಾನಮಂತ್ರಿಗಳಿಗೆ ಎಲ್ಲಾ ಪರಿಸ್ಥಿತಿ ವರ್ಣಿಸುತ್ತಾ ನಮ್ಮ ಗಡಿಯಲ್ಲಿ ಪಾಕೀಸ್ತಾನವು ಆಕ್ರಮಿಸಿರುವ ಶಿಖರಗಳನ್ನು ಗೆಲ್ಲುವುದಕ್ಕಿಂತ ಮುಂಚೆಯೇ ಆಪರೇಷನ್ ವಿಜಯವನ್ನು ಮುಕ್ತಾಯಗೊಳಿಸಲು ಸಾಧ್ಯವಿಲ್ಲ ಮತ್ತು ಇದಕ್ಕಾಗಿ ನಾವು ಬಲ ಪ್ರಯೋಗಮಾಡಲು ಅಪ್ಪಣೆ ಬೇಕಾಗಿದೆ. ಎಂದು ಹೇಳಿದರು. ವಾಜಪೇಯಿಯವರು ಒಪ್ಪಿಗೆ ಸೂಚಿಸಿದರು. ಜುಲೈ 25ಕ್ಕೆ ಎಲ್ಲಾ ಮೂರು ಶಿಖರಗಳನ್ನು ಪಾಕೀಸ್ತಾನದ ಹಿಡಿತದಿಂದ ಬಿಡಿಸಿಕೊಳ್ಳಲಾಯಿತು. ಜುಲೈ 26ರಂದು ಆಪರೇಷನ್ ವಿಜಯದ ಯಶಸ್ಸನ್ನು ಘೋಷಿಸಲಾಯಿತು.</p>
			<p>ವಾಜಪೇಯಿ ಮತ್ತು ಅವರ ಪಕ್ಷದೆದುರು ಬರಲಿರುವ ಚುನಾವಣೆಯಲ್ಲಿ ಗೆಲುವು ಸಾಧಿಸಲು ಈಗ ಬೇರೊಂದು ಆಪರೇಷನ್ ವಿಜಯ್ ಬಂದೊದಗಿತ್ತು. ಯುದ್ಧವೊಂದನ್ನು ಗೆಲ್ಲುವಂತಹ ಸರ್ಕಾರಕ್ಕೆ ಇದು ಕಷ್ಟವಾದ ಕೆಲಸವಾಗಿರಲಿಲ್ಲ. ಆದರೆ ಚುನಾವಣೆ ಹಾಗೂ ಯುದ್ಧಗಳಲ್ಲಿ ಏನು ಬೇಕಾದರೂ ಸಂಭವಿಸಬಹುದು ಎಂದು ಹೇಳುತ್ತಾರೆ. ಮತ್ತೊಂದು ಯುದ್ಧದಲ್ಲಿ ಗೆಲ್ಲಲು ವಾಜಪೇಯಿ ಹೊರಟು ನಿಂತಿದ್ದರು. ಶಂಖನಾದ ಮೊಳಗಿಬಿಟ್ಟಿತ್ತು.</p>
			<p>1999ರ ಅಕ್ಟೋಬರ್ 13ರಂದು ಬೆಳಗ್ಗೆ ರಾಷ್ಟ್ರಪತಿ ಭವನದಲ್ಲಿ ಅಟಲ್‍ಬಿಹಾರಿ ವಾಜಪೇಯಿ ಅವರು ಚುನಾವಣೆಯಲ್ಲಿ ಗೆದ್ದು ಬಂದನಂತರ ಪ್ರಮಾಣವಚನ ಸ್ವೀಕರಿಸುತ್ತಿದ್ದರು. ಆ ದಿನದ ಪತ್ರಿಕೆಗಳಲ್ಲಿ ಪಾಕೀಸ್ತಾನದಲ್ಲಿ ಮಿಲಿಟರಿ ಆಡಳಿತ ಬಂದ ಸುದ್ದಿ ರಾರಾಜಿಸುತ್ತಿತ್ತು. ಪ್ರಧಾನಿ ನವಾಜ್ ಶರೀಫರ ಬಂಧನಕ್ಕಾಗಿ ಸೈನಿಕರು ಅವರ ಮನೆಯನ್ನು ಸುತ್ತುವರೆದಿದ್ದರು. ಜನರಲ್ ಪರ್ವೇಜ್ ಮುಷರ್ರಫ್‍ರು ನವಾಜ್ ಶರೀಫರ ಸಿಂಹಾಸನವನ್ನು ಬುಡಮೇಲು ಮಾಡಿದ್ದರು. ಇದು ನಡೆಯುವುದಕ್ಕಿಂತ ಒಂದು ದಿನ ಹಿಂದೆ ಅಂದರೆ 1999ರ ಅಕ್ಟೋಬರ್ 12 ರಂದು ಸಂಜೆ 6 ಗಂಟೆ 45 ನಿಮಿಷವಾಗಿತ್ತು. ಪಿ.ಕೆ. 805 ವಿಮಾನ, 'ಸರ್ ಕಾಕ್‍ಪಿಟ್‍ನಲ್ಲಿ ತಮ್ಮನ್ನು ಭೇಟಿ ಮಾಡಬೇಕೆಂದು ಪೈಲೆಟ್ ಹೇಳುತ್ತಿದ್ದಾನೆ.' ಸೇನೆಯ ಕಾರ್ಯದರ್ಶಿಯಾದ ನದೀಮ್ ತಾಜ್ ಲಗುಬಗೆಯಿಂದ ಪಾಕೀಸ್ತಾನದ ಸೇನಾ ಪ್ರಮುಖರಾದ ಜನರಲ್ ಪರ್ವೇಜ್ ಮುಷರ್ರಫ್ ಬಳಿ ಬಂದಿದ್ದರು. ಅವರ ಧ್ವನಿಯಲ್ಲಿ ತಳಮಳವಿತ್ತು. ಕೊಲಂಬೋದಿಂದ ಬರುತ್ತಿದ್ದ ವಿಮಾನವು ಎಂಟು ಸಾವಿರ ಅಡಿಗಳ ಎತ್ತರದಿಂದ ಕರಾಚಿ ವಿಮಾನ ನಿಲ್ದಾಣದಲ್ಲಿ ಇಳಿಯುವ ತಯಾರಿಯಲ್ಲಿತ್ತು. ನೋ ಸ್ಮೋಕಿಂಗ್‍ನ ಫಲಕಗಳ ದೀಪಗಳು ಹೊಳೆಯುತ್ತಿದ್ದವು.</p>
			<p>ಅನೇಕ ಸ್ಕೂಲು ಮಕ್ಕಳೂ ಅದರಲ್ಲಿದ್ದರು. ಒಟ್ಟು 198 ಪ್ರಯಾಣಿಕರನ್ನು ಹೊತ್ತಿದ್ದ ಆ ವಿಮಾನವು ಇನ್ನೇನು ಹತ್ತು ನಿಮಿಷಗಳಲ್ಲಿ ಇಳಿಯುವುದರಲ್ಲಿತ್ತು. ಎಲ್ಲ ಪ್ರಯಾಣಿಕರಲ್ಲೂ ತಮ್ಮ ದೇಶಕ್ಕೆ ಹಿಂದಿರುಗುತ್ತಿರುವ ಸಂತಸ ಮನೆ ಮಾಡಿತ್ತು. ಅನೇಕ ಮಕ್ಕಳು ಜನರಲ್ ಪರ್ವೇಜ್ ಮುಷರ್ರಫ್ ಬಳಿಗೆ ಬಂದು ಆಟೋಗ್ರಾಫ್ ಪಡೆದಿದ್ದರು. ಜನರಲ್ ಪರ್ವೇಜ್ ಮುಷರ್ರಫ್‍ರ ಹೆಂಡತಿ ಸೆಹಬಾ ಪಕ್ಕದ ಸೀಟಿನಲ್ಲೇ ಕೂತಿದ್ದರು. ಕಾಕ್‍ಪಿಟ್‍ವರೆಗೆ ಬರುವಷ್ಟರಲ್ಲಿಯೇ ಜನರಲ್ ಪರ್ವೇಜ್ ಮುಷರ್ರಫ್‍ರವರಿಗೆ ಸೇನಾ ಕಾರ್ಯದರ್ಶಿಯು ನಮ್ಮ ವಿಮಾನವನ್ನು ಪಾಕೀಸ್ತಾನದಲ್ಲಿ ಇಳಿಯಲು ಬಿಡುತ್ತಿಲ್ಲ. ಪಾಕೀಸ್ತಾನದ ಸರಹದ್ದನ್ನು ಬಿಟ್ಟು ಹೊರಗೆ ಹೋಗಲು ಆಜ್ಞೆ ಮಾಡಲಾಗಿದೆ ಎಂದು ಹೇಳಿದರು. ಆಗ ವಿಮಾನದಲ್ಲಿ ಒಂದು ಗಂಟೆ ಹತ್ತು ನಿಮಿಷಕ್ಕಾಗುವಷ್ಟು ಮಾತ್ರ ಇಂಧನ ಇತ್ತು.</p>
			<p>ನನ್ನ ವಿರುದ್ಧ ನವಾಜ್ ಶರೀಫರು ಯಾವುದೋ ಪಿತೂರಿ ನಡೆಸುತ್ತಿದ್ದಾರೆ ಎಂದು ಅರಿಯಲು ಜನರಲ್ ಪರ್ವೇಜ್ ಮುಷರ್ರಫ್‍ರಿಗೆ ತಡವಾಗಲಿಲ್ಲ. ಬಹಳ ದಿನಗಳಿಂದ ಇಬ್ಬರ ನಡುವೆ ಕಾರ್ಗಿಲ್ ವಿಷಯಕ್ಕೆ ಸಂಬಂಧಿಸಿದಂತೆ ಮನಸ್ತಾಪ ನಡೆದೇ ಇತ್ತು. ನನ್ನ ಗಮನಕ್ಕೆ ತರದೇ ಜನರಲ್ ಪರ್ವೇಜ್ ಮುಷರ್ರಫ್‍ರು ಕಾರ್ಗಿಲ್ ಯುದ್ಧಕ್ಕೆ ಕಾರಣರಾದರು. ಅದರ ಪ್ರತಿಫಲವನ್ನು ಪಾಕೀಸ್ತಾನ ಅನುಭವಿಸಬೇಕಾಗಿ ಬಂತು ಎಂದು ಶರೀಫರು ಒಳಗೊಳಗೇ ಪೇಚಾಡುತ್ತಿದ್ದರು. ಏರ್ ಟ್ರಾಫಿಕ್ ಕಂಟ್ರೋಲ್‍ಗೆ ಇಂಧನ ಕೊರತೆಯ ಬಗ್ಗೆ ಹೇಳುವಂತೆ ಜನರಲ್ ಪರ್ವೇಜ್ ಮುಷರ್ರಫ್‍ರವರು ಪೈಲೆಟ್‍ಗೆ ಹೇಳಿದರು. ವಿಮಾನವನ್ನು 21 ಸಾವಿರ ಅಡಿಗಳ ಎತ್ತರಕ್ಕೆ ಒಯ್ದು ಪಾಕೀಸ್ತಾನದ ಏರ್‍ಸ್ಪೇಸ್‍ನಿಂದ ಕೂಡಲೇ ಹೊರಗೆ ಹೋಗುವಂತೆ ಉತ್ತರ ಬಂತು. 'ನೀವು ದುಬೈಯನ್ನು ಬಿಟ್ಟು ಮುಂಬಯಿ, ಓಮಾನ್, ಅಬುದಾಬಿ ಅಥವಾ ಇರಾನ್ ಇವಿಷ್ಟರಲ್ಲಿ ಎಲ್ಲಿ ಬೇಕಾದರೂ ಇಳಿಯಬಹುದು. ಪಾಕೀಸ್ತಾನದ ಎಲ್ಲ ಏರ್‍ಪೋರ್ಟುಗಳಿಗೂ ವಿಮಾನವನ್ನಿಳಿಯಲು ಬಿಡದೇ ಇರುವಂತೆ ಆಜ್ಞೆ ಕೊಡಲಾಗಿದೆ. ಆದ್ದರಿಂದ ಪಾಕೀಸ್ತಾನ ಬಿಟ್ಟು ಹೊರಡಿ' ಎಂದು ಏರ್ ಟ್ರಾಫಿಕ್ ಕಂಟ್ರೋಲ್ ಹೇಳಿತು.</p>
			<p>ಪರ್ವೇಜ್ ಮುಷರ್ರಫ್‍ರ ಬುದ್ಧಿ ವೇಗವಾಗಿ ಓಡುತ್ತಿತ್ತು. ಬೇಕಾದರೆ ತನ್ನ ಸೈನ್ಯದ ಪ್ರಮುಖರನ್ನು ವಜಾಗೊಳಿಸಲಿ, ಅದು ಬಿಟ್ಟು ವಿಮಾನವನ್ನು ಹೈಜಾಕ್ ಮಾಡುವುದು ಜೊತೆಗೆ 198 ಪ್ರಯಾಣಿಕರ ಪ್ರಾಣದೊಡನೆ ಚೆಲ್ಲಾಟವಾಡುವುದು, ಅಲ್ಲದೆ ತನ್ನ ಸೇನಾ ಪ್ರಮುಖರನ್ನು ಶತ್ರುದೇಶಕ್ಕೆ ಹಸ್ತಾಂತರಿಸುವುದು, ಇದೆಂಥ ಘನಂಧಾರಿ ಕಾರ್ಯ ಎಂದು ಪರ್ವೇಜ್ ಮುಷರ್ರಫ್ ದಿಗ್ಭ್ರಮೆಗೊಂಡರು. ಸಮಯ ಬಹಳ ಕಡಿಮೆ ಉಳಿದಿತ್ತು. ವಿಮಾನವನ್ನು 21 ಸಾವಿರ ಅಡಿ ಎತ್ತರಕ್ಕೆ ಒಯ್ದಾಗ ಇಂಧನ ಇನ್ನೂ ಕಡಿಮೆಯಾಗಿತ್ತು. ನೀನು ಬಲವಂತವಾಗಿ ಕರಾಚಿ ಏರ್‍ಪೋರ್ಟಿನಲ್ಲಿ ಇಳಿಸು. ಇನ್ನೂರು ಪ್ರಯಾಣಿಕರ ಪ್ರಾಣದ ಪ್ರಶ್ನೆಯಿದು ಎಂದರು. ಕರಾಚಿಯಿಂದ ನೂರೈವತ್ತು ಕಿಲೋಮೀಟರ್ ದೂರದ ನವಾಜ್‍ಶಾಹ್‍ನಲ್ಲಿ ಇಳಿಯಿರಿ ಎಂದು ಆಮೇಲೆ ಆದೇಶ ಸಿಕ್ಕಿತು. ಏಳೂವರೆ ಆಗಿತ್ತು. ನವಾಜ್‍ಶಾಹ್ ಇನ್ನೇನು ಸ್ವಲ್ಪ ದೂರದಲ್ಲಿತ್ತು ಅಷ್ಟರಲ್ಲಿ ಕರಾಚಿಯಲ್ಲಿ ಇಳಿಯಬಹುದು ಎಂದು ರೇಡಿಯೋ ಮೂಲಕ ಅನುಮತಿ ಸಿಕ್ಕಿತು. ಪೈಲೆಟ್ ಚಿಂತೆಗೀಡಾಗಿದ್ದನು. ಅವನು ಮತ್ತೆ ಕರಾಚಿಗೆ ಹೋಗಿ ಲ್ಯಾಂಡ್ ಮಾಡಬಹುದೇ ಎಂದು ಇಂಧನದ ಮಟ್ಟ ನೋಡುತ್ತಿದ್ದನು.</p>
			<p>ನೀವು ಕರಾಚಿಯಲ್ಲಿ ಇಳಿಯಬಹುದು. ಈಗಿಲ್ಲಿ ಎಲ್ಲವೂ ಸರಿಯಿದೆ. ಎಂದು ರೇಡಿಯೋ ಮೂಲಕ ಕರಾಚಿ ಆರ್ಮಿ ಡಿವಿಜನ್‍ನ ಮೇಜರ್ ಜನರಲ್ ಇಫ್ತಿಖಾರ್ ಅಲಿ ಖಾನರ ಧ್ವನಿ ಕೇಳಿಸತೊಡಗಿತು. ಪರ್ವೇಜ್ ಮುಷರ್ರಫ್‍ರವರು ಸ್ವತಃ ಅವರೊಡನೆ ಮಾತಾಡಿದರು. ಏನಾಗಿದೆಯೆಂದು ಕೇಳಿದರು. ಎರಡು ಗಂಟೆಗೆ ಮುಂಚೆ ತಮ್ಮ ರಿಟೈರ್‍ಮೆಂಟ್‍ಗೆ ಆಜ್ಞೆಯಾಗಿದೆ. ಮತ್ತು ಜನರಲ್ ಜಿಯಾವುದ್ದೀನ್ ಭಟ್‍ರನ್ನು ಸೇನಾ ಪ್ರಮುಖರನ್ನಾಗಿ ನೇಮಿಸಲಾಗಿದೆ. ಅವರು ತಮ್ಮ ವಿಮಾನವನ್ನು ಬೇರೆಡೆಗೆ ಕಳುಹಿಸಲು ನೋಡುತ್ತಿದ್ದರು. ಈಗ ಕರಾಚಿ ಏರ್‍ಪೋರ್ಟ್‍ನ್ನು ಸೇನೆಯು ತನ್ನ ವಶಕ್ಕೆ ತೆಗೆದುಕೊಂಡಿದೆ. ಎಲ್ಲವೂ ಸರಿಯಿದೆ. ತಾವಿನ್ನು ಇಳಿಯಬಹುದು ಎಂದು ಆತ ಹೇಳಿದರು.</p>
			<p>ವಿಮಾನವು ಮತ್ತೆ ಕರಾಚಿ ಕಡೆ ತಿರುಗಿತು. ಈಗಲೂ ಹೆದರಿಕೆ ಇತ್ತು. ಏಳು ನಿಮಿಷಗಳ ನಂತರ ವಿಮಾನವು ಕರಾಚಿ ಏರ್‍ಪೋರ್ಟ್‍ನಲ್ಲಿ ಇಳಿಯಿತು. ಪರ್ವೇಜ್ ಮುಷರ್ರಫ್‍ರ ರಕ್ಷಣಾ ಪಡೆಯವರು ಅವರನ್ನು ಸಂಪೂರ್ಣ ಆವರಿಸಿದ್ದರು. ಆದರೂ ಕೆಳಗೆ ವಿಮಾನದ ಮೆಟ್ಟಿಲುಗಳ ಪಕ್ಕ ಕೋರ್ ಕಮಾಂಡರ್‍ನನ್ನು ನೋಡಿ ಸಮಾಧಾನವಾದಂತಾಯಿತು. ಆತನು ವಿಮಾನದೊಳಗೆ ಬಂದು ಸ್ವಾಗತಿಸಿದನು. ಪತ್ನಿ ಸೆಹಬಾ ಮತ್ತು ಪರ್ವೇಜ್ ಮುಷರ್ರಫ್‍ರವರು ಕಾರಿನಲ್ಲಿ ಕುಳಿತು ಬಿಡುಗಡೆಯ ನಿಟ್ಟುಸಿರು ಬಿಟ್ಟರು. ಆದರೆ ಪರ್ವೇಜ್ ಮುಷರ್ರಫ್‍ರವರ ಬುದ್ಧಿ ಕಾರಿಗಿಂತಲೂ ಹೆಚ್ಚು ವೇಗವಾಗಿ ಓಡುತ್ತಿತ್ತು.</p>
			<p>ಅಕ್ಟೋಬರ್ 12ರ ಬೆಳಗ್ಗೆ ನವಾಜ್ ಶರೀಫರು ವಿಮಾನದಲ್ಲಿ ಮುಲ್ತಾನಿಗೆ ಬಂದರು. ಅಲ್ಲಿಂದ ರ್ಯಾಲಿಯಲ್ಲಿ ಭಾಗವಹಿಸಲು ಕಾರಿನಲ್ಲಿ ಶುಜಾಬಾದ್ ತಲುಪಿದರು. ದಕ್ಷಿಣ ಪಂಜಾಬಿನ ನಗರ ಶುಜಾಬಾದ್ ಮಸೀದಿಗಳಿಗೆ ಹಾಗೂ ಮಾವಿನ ಹಣ್ಣಿಗೆ ಪ್ರಸಿದ್ಧವಾಗಿದೆ. ಶರೀಫರು ತಮ್ಮ ಮಗ ಮತ್ತು ಭಾಷಣ ಬರೆದುಕೊಡುವ ಪಾಕೀಸ್ತಾನಿ ಟಿವಿಯ ಮುಖ್ಯ ಆಫೀಸರುಗಳನ್ನು ಜೊತೆಯಲ್ಲಿ ಕರೆದೊಯ್ದಿದ್ದರು.</p>
			<p>ಶುಜಾಬಾದಿನ ರ್ಯಾಲಿಯಲ್ಲಿ ಭಾಷಣ ಮಾಡಲು ಶರೀಫರು ತಯಾರಾಗುತ್ತಿದ್ದರು. ಅಷ್ಟರಲ್ಲಿ ಫೋನು ಬಂತು. ಫೋನಿನಲ್ಲಿ ಮಾತಾಡುತ್ತಲೇ ಶರೀಫರು ತಮ್ಮ ಕಾರ್ಯಕ್ರಮವನ್ನು ರದ್ದುಗೊಳಿಸಿದರು ಮತ್ತು ಮುಲ್ತಾನಿನಿಂದ ವಾಪಸ್ಸು ಮೂರು ಗಂಟೆಗೆ ಇಸ್ಲಾಮಾಬಾದಿಗೆ ಹೋದರು. ಅವರ ಜೊತೆ ಕಾರಿನಲ್ಲಿ ರಕ್ಷಣಾ ಕಾರ್ಯದರ್ಶಿ ಇದ್ದರು. ಕೂಡಲೇ ಜನರಲ್ ಪರ್ವೇಜ್ ಮುಷರ್ರಫರನ್ನು ವಜಾಗೊಳಿಸುವ ಮತ್ತು ಅವರ ಸ್ಥಾನದಲ್ಲಿ ಲೆಫ್ಟಿನೆಂಟ್ ಜನರಲ್ ಜಿಯಾವುದ್ದೀನ್ ಭಟ್‍ರನ್ನು ನಿಯುಕ್ತಿಗೊಳಿಸುವ ನೋಟಿಫಿಕೇಷನ್‍ನ್ನು ಜಾರಿಗೆ ತರುವಂತೆ ಕಾರಿನಲ್ಲಿಯೇ ರಕ್ಷಣಾ ಕಾರ್ಯದರ್ಶಿಗೆ ಆದೇಶಿಸಿದರು. ಈ ರೀತಿ ಮಾಡುವುದು ಸರಿ ಕಾಣುವುದಿಲ್ಲ ಎಂದು ರಕ್ಷಣಾ ಕಾರ್ಯದರ್ಶಿ ಹೇಳಿದರು.</p>
			<p>ಅಲ್ಲಿಂದ ಪ್ರಧಾನಿ ನವಾಜ್ ಶರೀಫರು ರಕ್ಷಣಾ ಕಾರ್ಯದರ್ಶಿಯ ಜೊತೆ ತಮ್ಮ ಕಛೇರಿ ತಲುಪಿದರು. ಅಲ್ಲಿ ಕುಳಿತು ವಜಾಗೊಳಿಸುವ ಆದೇಶ ಬರೆಸಿದರು. ಅದನ್ನು ತಾವೇ ಸ್ವತಃ ತೆಗೆದುಕೊಂಡು ರಾಷ್ಟ್ರಪತಿಗಳ ಬಳಿಗೆ ಹೋದರು ಮತ್ತು ಸಹಿ ಹಾಕಿಸಿದರು.</p>
			<p>ಶರೀಫರ ಮನೆಯಲ್ಲಿ ಪಾಕೀಸ್ತಾನಿ ಟಿವಿಯ ಕ್ಯಾಮರಾಮೆನ್ ಮತ್ತು ಜನರಲ್ ಜಿಯಾವುದ್ದೀನ್ ಕಾಯುತ್ತಾ ಕೂತಿದ್ದರು. ಜನರಲ್ ಜಿಯಾವುದ್ದೀನರನ್ನು ಶರೀಫರು ಸೇನಾ ಪ್ರಮುಖರನ್ನಾಗಿ ಘೋಷಿಸಿದರು. ಐದು ಗಂಟೆಗೆ ಜನರಲ್ ಪರ್ವೇಜ್ ಮುಷರ್ರಫ್‍ರನ್ನು ವಜಾಗೊಳಿಸಿ ಲೆಫ್ಟಿನೆಂಟ್ ಜನರಲ್ ಜಿಯಾವುದ್ದೀನರನ್ನು ಸೇನಾ ಪ್ರಮುಖರನ್ನಾಗಿ ನಿಯುಕ್ತಿಗೊಳಿಸಲಾಗಿದೆ ಎಂಬ ಸುದ್ದಿ ಬಿತ್ತರವಾಯಿತು. ಜನರಲ್ ಪರ್ವೇಜ್ ಮುಷರ್ರಫ್‍ರನ್ನು ವಜಾಗೊಳಿಸಿದ ಆದೇಶವನ್ನು ರಕ್ಷಣಾ ಕಾರ್ಯದರ್ಶಿಗೆ ಕೊಟ್ಟು, ಕೂಡಲೇ ರಾವಲ್ಪಿಂಡಿಯ ರಕ್ಷಣಾ ಸಚಿವಾಲಯಕ್ಕೆ ತೆರಳಿ ಇದರ ನೋಟಿಫಿಕೇಷನ್ ಜಾರಿಮಾಡಲು ಸೂಚಿಸಲಾಯಿತು. ಇಸ್ಲಾಮಾಬಾದಿನಿಂದ ರಾವಲ್ಪಿಂಡಿಗೆ ಹೋಗಲು ರಕ್ಷಣಾ ಕಾರ್ಯದರ್ಶಿಯು ಇನ್ನೂ ಸಚಿವಾಲಯದ ಹತ್ತಿರ ತಲುಪೇ ಇರಲಿಲ್ಲ ಅಷ್ಟರಲ್ಲಿ ಶರೀಫರ ಸೋದರ ಶಾಹ್‍ಬಾಜ 'ಸೇನೆಯ ಕೆಲವು ಸೈನಿಕರು ಈಗಾಗಲೇ ಪ್ರಧಾನಮಂತ್ರಿಗಳ ನಿವಾಸವನ್ನು ಸುತ್ತುವರೆದಿದ್ದಾರೆ' ಎಂದು ಕರೆ ಮಾಡಿ ತಿಳಿಸಿದ. ಈ ಸೇನೆ ಯಾವುದು? ಎಂದು ಅವರು ಕೇಳಿದರು. ರಕ್ಷಣಾ ಕಾರ್ಯದರ್ಶಿಯು ಯಾವುದನ್ನು ಊಹಿಸಿದ್ದರೋ ಅವರಿಗೆ ಯಾವ ಭಯವಿತ್ತೋ ಅದು ನಿಜವಾಗಿತ್ತು. ಅವರಿಗೆ ಅರ್ಥೈಸಿಕೊಳ್ಳಲು ಜಾಸ್ತಿ ಹೊತ್ತು ಹಿಡಿಯಲಿಲ್ಲ. ಪಾಕೀಸ್ತಾನದಲ್ಲಿ ಕೇವಲ ಒಂದೇ ಸೈನ್ಯವಿರುವುದು. ಅದು ಪಾಕೀಸ್ತಾನೀ ಸೈನ್ಯ ಎಂದು ಅವರು ಹೇಳಿದರು. ರಾತ್ರಿ ಎಂಟೂವರೆಯಲ್ಲಿ ರಾವಲ್ಪಿಂಡಿಯ ಕೋರ್ ಕಮಾಂಡರ್ ಲೆಫ್ಟಿನೆಂಟ್ ಜನರಲ್ ಮಹಮೂದ್ ಅಹಮದ್‍ರು ಪ್ರಧಾನಿ ನವಾಜ್ ಶರೀಫರನ್ನು ಬಂಧಿಸಿದರು. ಅದೂ ಜನರಲ್ ಪರ್ವೇಜ್ ಮುಷರ್ರಫ್‍ರನ್ನು ವಜಾಗೊಳಿಸಿದ ಸುಮಾರು ಮೂರೂವರೆ ಗಂಟೆ ನಂತರ. ವಾಸ್ತವವಾಗಿ ವಜಾಗೊಳಿಸಿದ ಆದೇಶ ಹೊರಬಿದ್ದಂತೆಯೇ ಸ್ವಲ್ಪವೂ ತಡಮಾಡದೆ ಸೇನೆಯು ಕಾರ್ಯೋನ್ಮುಖವಾಯಿತು ಮತ್ತು ರಾವಲ್ಪಿಂಡಿ, ಇಸ್ಲಾಮಾಬಾದ್, ಕರಾಚಿ, ಲಾಹೋರ್ ಹಾಗೂ ನವಾಜ್‍ಶಾಹ್‍ಗಳನ್ನು ತನ್ನ ಹಿಡಿತಕ್ಕೆ ತೆಗೆದುಕೊಂಡು ಬಿಟ್ಟಿತ್ತು. ಪ್ರಧಾನಿಗಳ ನಿವಾಸವನ್ನು ಸುತ್ತುವರೆದಿದ್ದಾಗಿತ್ತು. ಪಾಕೀಸ್ತಾನಿ ಟಿವಿಯ ಪ್ರಸಾರ ಸ್ಥಗಿತಗೊಳಿಸಲಾಗಿತ್ತು. ಪಾಕೀಸ್ತಾನದಲ್ಲಿ ಆರಿಸಿ ಬಂದ ಸರ್ಕಾರದ ಅಧಿಕಾರವನ್ನು ಮತ್ತೊಮ್ಮೆ ಸೇನಾ ನಾಯಕರೊಬ್ಬರು ಬುಡಮೇಲು ಮಾಡಿದ್ದರು.</p>
			<p>ಭಾರತದಲ್ಲಿ ರಚನೆಯಾದ ಹೊಸ ಸರ್ಕಾರದೆದುರು ಇದೊಂದು ಹೊಸ ಸವಾಲಾಗಿತ್ತು. ಇನ್ನೂ ಈಗ ತಾನೇ ಕಾರ್ಗಿಲ್ ಕದನದಲ್ಲಿ ಜನರಲ್ ಪರ್ವೇಜ್ ಮುಷರ್ರಫ್, ನವಾಜ್ ಶರೀಫ್ ಮತ್ತು ಪಾಕೀಸ್ತಾನ ಮೂವರೂ ಮಣ್ಣು ಮುಕ್ಕಿದ್ದರು. ಆದರೆ ಯುದ್ಧ ಮುಗಿದ ತಕ್ಷಣವೇ ಸಿಂಹಾಸನ ಬದಲಾಗಿತ್ತು.</p>
			<p>1999ರ ಅಕ್ಟೋಬರ್ 12ರಂದು ಜರ್ಮನಿಯ ಬರ್ಲಿನ್‍ನಲ್ಲಿ ಇಂಟರ್‍ನ್ಯಾಷನಲ್ ಪಾರ್ಲಿಯಾಮೆತ್ರಿ ಯೂನಿಯನ್ನಿನ ಚುನಾವಣೆಯಲ್ಲಿ ನಜ್ಮಾ ಹೆಫ್ತುಲ್ಲಾ ಅವರು ಅಧ್ಯಕ್ಷರಾಗಿ ಅವಿರೋಧವಾಗಿ ಆಯ್ಕೆಯಾಗಿದ್ದರು. ಈ ಪದವಿಯನ್ನು ಅಲಂಕರಿಸಿದ ಮೊದಲ ಮಹಿಳೆ ಅವರಾಗಿದ್ದರು. ದೆಹಲಿಯಿಂದಲೇ ಫೋನಿನಲ್ಲಿ ಶುಭಾಶಯಗಳನ್ನು ಸಲ್ಲಿಸುತ್ತ ವಾಜಪೇಯಿಯವರು 'ನಮ್ಮ ದೇಶದ ಗೌರವವನ್ನು ಹೆಚ್ಚಿಸಿದಿರಿ' ಎಂದು ಹೇಳಿದರು. 'ಸ್ವಲ್ಪ ಟಿವಿ ನೋಡಿರಿ ಪಾಕೀಸ್ತಾನದಲ್ಲಿ ಏನಾಗುತ್ತಿದೆ ಎಂದು ತಿಳಿಯುತ್ತದೆ' ಎಂದೂ ಸಹ ಅವರು ಹೇಳಿದರು. ಆಗ ನಜ್ಮಾ ಹೆಫ್ತುಲ್ಲರು ಟಿವಿ ಹಾಕಿ ನೋಡಿದರು. ಅಷ್ಟರಲ್ಲಿ ಪಾಕೀಸ್ತಾನದ ನ್ಯಾಷನಲ್ ಅಸೆಂಬ್ಲಿಯ ಅಧ್ಯಕ್ಷರಾದ ಸುಂಗರೂ ಸಾಹೇಬರು ನಜ್ಮಾರವರ ಕೊಠಡಿ ಪ್ರವೇಶಿಸಿ, 'ನೋಡಿ ಪಾಕೀಸ್ತಾನದಲ್ಲಿ ಸೇನೆಯು ಸಿಂಹಾಸನವನ್ನೇ ಉರುಳಿಸಿ ಬಿಟ್ಟಿತು. ನಾವೇನು ಮಾಡುವುದು ಹೇಳಿ ನೀವೇ?!' ಎಂದು ನುಡಿದರು. ನಜ್ಮಾರವರು 'ಇದರಲ್ಲಿ ನಮ್ಮ ಕೈವಾಡವೇನೂ ಇಲ್ಲ. ಇದಂತೂ ಸ್ಪಷ್ಟವಾಗಿದೆ' ಎಂದು ಹೇಳುತ್ತಿದ್ದುದನ್ನು ಕೇಳಿಸಿಕೊಂಡ ವಾಜಪೇಯಿ ನಗತೊಡಗಿದರು.</p>
			<p>1999ರ ಅಕ್ಟೋಬರ್‍ನಲ್ಲಿ ವಾಜಪೇಯಿಯವರು ಮೂರನೇ ಬಾರಿಗೆ ಪ್ರಧಾನಿಯಾದಾಗ ಅವರ ಸರ್ಕಾರವು ಗಡಿಯಂಚಿನ ಆತಂಕವಾದದ ವಿರುದ್ಧ ನಡೆಸುವ ಯುದ್ಧವನ್ನು ತೀವ್ರಗೊಳಿಸಿದ್ದೇ ಅಲ್ಲದೆ ಎಲ್ಲಿಯವರೆಗೆ ಈ ಆತಂಕವಾದಕ್ಕೆ ಪಾಕೀಸ್ತಾನವು ಕುಮ್ಮಕ್ಕು ಕೊಡುವುದನ್ನು ನಿಲ್ಲಿಸುವುದಿಲ್ಲವೋ ಅಲ್ಲಿಯವರೆಗೆ ಅದರ ಜೊತೆ ಯಾವುದೇ ಮಾತುಕತೆ ಸಾಧ್ಯವಿಲ್ಲ ಎಂದು ಘೋಷಿಸಿತು. ಪಾಕೀಸ್ತಾನದೊಳಗಿಂದ ನುಸುಳಿ ಬರುವ ದಾಳಿಕೋರರನ್ನು ತಡೆಯುವ ಹೆಜ್ಜೆಯನ್ನು ಸಹ ಇಟ್ಟಿತು. ಪಾಕೀಸ್ತಾನವು ಆತಂಕವಾದದ ಪರವಾಗಿರುವ ವಿಷಯವನ್ನು ರಾಜಕೀಯ ಮಟ್ಟದಲ್ಲಿ ಜಗತ್ತಿನಾದ್ಯಂತ ತಲುಪಿಸಿ ಪಾಕೀಸ್ತಾನದ ವಿರುದ್ಧವಾಗಿ ವಾತಾವರಣ ಸೃಷ್ಟಿಸುವ ಪ್ರಯತ್ನ ಮಾಡಿತು. ಇದರ ಪರಿಣಾಮ ಏನಾಯಿತೆಂದರೆ ಗಡಿಗುಂಟ ತಾನು ನಡೆಸುವ ಆತಂಕವಾದದ ಫಲಸ್ವರೂಪವಾಗಿ ಪಾಕೀಸ್ತಾನವು ಪ್ರಪಂಚದೆದುರು ಒಬ್ಬಂಟಿಯಾದಂತೆ ಕಂಡು ಬರತೊಡಗಿತು.</p>
			<p>2000ದ ನವಂಬರ್ ರಂಜಾನಿನ ಸಮಯವಾಗಿತ್ತು. ವಾಜಪೇಯಿಯವರು ಭಾರತದ ಪರವಾಗಿ ಗೌರವ ವ್ಯಕ್ತಪಡಿಸುತ್ತಾ ಏಕಪಕ್ಷೀಯ ಸೀಜ್‍ಫೈರ್‍ನ ಘೋಷಣೆ ಮಾಡಿದರು. ಗೃಹಮಂತ್ರಿಗಳಾಗಿದ್ದ ಲಾಲ್‍ಕೃಷ್ಣ ಆಡ್ವಾಣಿಯವರ ಬಳಿ ಈ ವಿಷಯವಾಗಿ ಚರ್ಚಿಸಿ ಸಲಹೆ ಪಡೆಯಲೇ ಇಲ್ಲ. ಒಂದು ರವಿವಾರ ಪ್ರಧಾನಮಂತ್ರಿ ವಾಜಪೇಯಿ ಹಾಗೂ ರಾಷ್ಟ್ರೀಯ ರಕ್ಷಣಾ ಸಲಹೆಗಾರರರಾದ ಬ್ರಜೇಶ್‍ಮಿಶ್ರ ಇಬ್ಬರೂ ಸೇರಿ ಈ ನಿರ್ಣಯಕ್ಕೆ ಸಂಬಂಧಿಸಿದಂತೆ ಕರಡೊಂದನ್ನು ತಯಾರಿಸಿದರು. ನಂತರ ವಾಜಪೇಯಿ ತಮ್ಮ ಮೀಡಿಯಾ ಸಲಹೆಗಾರರಾದ ಎಚ್.ಕೆ. ದುವಾರವರನ್ನು ಕರೆದು ಈ ಮಸೂದೆ ಜಾರಿಗೊಳಿಸಲು ಹೇಳಿದರು.</p>
			<p>ನಾಲ್ಕೈದು ಪತ್ರಿಕೆಗಳಿಗೆ ಸಂಪಾದಕರಾಗಿದ್ದ ದುವಾರವರು ಮೀಡಿಯಾಗೆ ಏನೇನು ಬೇಕು, ಯಾವ ಯಾವ ಪ್ರಶ್ನೆಗಳಿಗೆ ಉತ್ತರ ಬೇಕಾಗಿದೆ, ಯಾವ ಯಾವ ಮಾತುಗಳಿಗೆ ಏನೇನು ಅರ್ಥ? ಎಂಬುದನ್ನು ಚೆನ್ನಾಗಿ ಅರಿತಿದ್ದರು. ಇದಕ್ಕೆ ಸಂಬಂಧಿಸಿಂತೆ ಮೀಡಿಯಾದವರು ಪ್ರಶ್ನಿಸಿದರೆ ಏನು ಉತ್ತರಿಸಬೇಕೆಂದು ದುವಾರವರು ತಿಳಿಯಬಯಸಿದರು. ಈ ಡ್ರಾಫ್ಟನ್ನು ಪಿಐಬಿ (<span class="en">Press Information Bureau</span>) ಅಂದರೆ ಪತ್ರ ಸೂಚನಾ ಕಾರ್ಯಾಲಯದಲ್ಲಿನ ಆಫೀಸರ್‍ಗೆ ಕೊಟ್ಟು ಬಿಡಿ ಅವರು ಇದನ್ನು ಜಾರಿಗೊಳಿಸುತ್ತಾರೆ ಮತ್ತು ನಂತರ ತಾವು ಮೀಡಿಯಾಗೆ ಸಿಗುವುದೇ ಇಲ್ಲ ಅಂದರೆ ಯಾವುದೇ ಪ್ರಶ್ನೆಯೂ ಇರುವುದಿಲ್ಲ. ಉತ್ತರವೂ ಇರುವುದಿಲ್ಲ ಎಂಬ ಉತ್ತರ ಸಿಕ್ಕಿತು.</p>
			<p>ಇದರಿಂದ ಸರ್ಕಾರದ ಉದ್ದೇಶ ಅಥವಾ ಡ್ರಾಫ್ಟ್ ಜನರಿಗೆ ಸರಿಯಾಗಿ ತಲುಪದೇ ಇರಬಹುದು ಎಂಬ ಸಂದೇಹ ದುವಾರವರಿಗೆ ಮೂಡಿತು. ಅದಕ್ಕೆ ಅವರು ಆಯ್ದ ಟಿವಿ ಚಾನಲ್‍ಗಳಿಗೆ ಹಾಗೂ ಕೆಲವು ಪ್ರಸಿದ್ಧ ಪತ್ರಿಕೆಗಳಿಗೆ ಇದರ ಬಗ್ಗೆ ಬ್ರೀಫ್ ಕೂಡ ನೀಡಿದರು. ಮುಂಜಾನೆ ಪತ್ರಿಕೆಗಳಲ್ಲಿ ಮತ್ತು ಟಿವಿ ಚಾನಲ್‍ಗಳಲ್ಲಿ ಇದು ಮುಖ್ಯ ಸುದ್ದಿಯಾಗಿ ಬಿತ್ತರವಾಯಿತು. ಮಾರನೇ ದಿನ ಬೆಳಗ್ಗೆ ದುವಾರವರು ಪ್ರಧಾನಿಗಳ ನಿವಾಸಕ್ಕೆ ಹೋದರು. ವಾಜಪೇಯಿಯವರ ಮುಖದಲ್ಲಿ ಮುಗುಳ್ನಗೆಯಿತ್ತು. ಅವರು ಬ್ರಜೇಶ ಮಿಶ್ರರೆಡೆ ನೋಡಿದರು. ನಂತರ ದೃಷ್ಟಿ ದುವಾರೆಡೆಗೆ ಹೊರಳಿತು. 'ಮೀಡಿಯಾ ಅಡ್ವೆ ೈಸರ್ ಮಾಯವಾಗಿಲ್ಲ. ರಾತ್ರಿಯೆಲ್ಲ ಕೆಲಸ ಮಾಡಿದ್ದಾರೆ. ಎಂದು ಅನ್ನಿಸುತ್ತದೆ' ಎಂದರು. ದುವಾರವರು, 'ಸರ್, ಅದು ತುಂಬಾ ಮುಖ್ಯವಾಗಿತ್ತು' ಎಂದು ಉತ್ತರಿಸಿದರು. ವಾಜಪೇಯಿಯವರು ಸಿಟ್ಟಾಗಲಿಲ್ಲ. ಮಾತು ಅಲ್ಲಿಗೇ ನಿಂತುಹೋಯಿತು.</p>
			<p>ಪರಿಸ್ಥಿತಿ ತಣ್ಣಗಾಗಲಿ ಹಾಗೂ ಸಂವಾದಕ್ಕೆ ಮನಸು ಮೂಡಲಿ ಎಂದು ವಾಜಪೇಯಿಯವರು ರಂಜಾನಿನ ಕಾಂತಿ ಶುರುವಾಗುವುದಕ್ಕಿಂತ ಮುಂಚೆಯೇ ಆತಂಕವಾದಿಗಳೆದುರು ತಮ್ಮ ಕಡೆಯಿಂದ ದಾಳಿ ಅಥವಾ ಆಪರೇಷನ್ನನ್ನು ಮುಂದುವರಿಸದೇ ಇರುವ ತಮ್ಮ ನಿರ್ಧಾರ ಪ್ರಕಟಿಸಿದರು. ಇದಕ್ಕೂ ಮೀರಿ ಆತಂಕವಾದಿಗಳು ಒಂದು ವೇಳೆ ಮತ್ತೆ ಬಾಲ ಬಿಚ್ಚಿದರೆ ಸೇನೆಯು ಸುಮ್ಮನೆ ಕೂಡದೆ ತಕ್ಕ ಉತ್ತರ ನೀಡುವುದೆಂದೂ ಸಹ ಇದರ ಅಭಿಪ್ರಾಯವಾಗಿತ್ತು.</p>
			<p>ಆರು ತಿಂಗಳುಗಳು ಕಳೆದಿದ್ದವು. 2001ರ ಮೇ 23ರ ಮಧ್ಯಾಹ್ನದ ಬಿಸಿಲಿನಲ್ಲಿ ಪ್ರಧಾನಮಂತ್ರಿ ವಾಜಪೇಯಿಯವರ ಜೊತೆ ಆಡ್ವಾಣಿ ಹಾಗೂ ಜಸವಂತಸಿಂಹರು ಭೋಜನವನ್ನು ಸ್ವೀಕರಿಸುತ್ತಿದ್ದರು. ಊಟ ಮಾಡುವಾಗ ಪಾಕೀಸ್ತಾನ, ಜಮ್ಮು ಕಾಶ್ಮೀರ ಹಾಗೂ ಇತರೆ ವಿಷಯಗಳ ಕುರಿತು ಮಾತಾಡುತ್ತ ಪರಿಸ್ಥಿತಿಗಳನ್ನು ನಿಯಂತ್ರಿಸುವುದು ಹೇಗೆ? ಪಾಕೀಸ್ತಾನದೊಂದಿಗಿನ ಸಂಬಂಧವನ್ನು ಉತ್ತಮಗೊಳಿಸುವುದು ಹೇಗೆ ಎಂಬ ಬಗ್ಗೆ ಆಲೋಚಿಸಲಾಗುತ್ತಿತ್ತು.</p>
			<p>'ಈಗ ಮುಂದೇನು ಮಾಡಬೇಕು?' ಎಂದು ವಾಜಪೇಯಿಯವರು ತಮ್ಮದೇ ಶೈಲಿಯಲ್ಲಿ ಕೇಳಿದರು.</p>
			<p>ಆಡ್ವಾಣಿಯವರು ಸಲಹೆ ನೀಡಿದರು, 'ಅಟಲ್‍ಜಿಯವರೇ ತಾವು ಪರ್ವೇಜ್ ಮುಷರ್ರಫ್‍ರನ್ನು ಮಾತುಕತೆಗಾಗಿ ಭಾರತಕ್ಕೇಕೆ ಕರೆಯಬಾರದು? ಲಾಹೋರ್‍ನ ಪ್ರಯತ್ನಕ್ಕೇನೂ ಇದರಿಂದ ಧಕ್ಕೆಯಾದಂತೆ ಅನ್ನಿಸುವುದಿಲ್ಲ. ನಾವು ಮಾತುಕತೆಗಾಗಿ ಆಹ್ವಾನ ನೀಡಿದರೆ ದೇಶದೊಳಗೂ ಹಾಗೂ ಜಗತ್ತಲ್ಲೆಲ್ಲಾ ನಮ್ಮ ನಡೆಗೆ ಸ್ವಾಗತ ಸಿಕ್ಕೇ ಸಿಗುತ್ತದೆ. ನಮ್ಮ ಗೌರವ ಮತ್ತು ಸ್ಥಾನ ಇನ್ನೂ ಹೆಚ್ಚಾಗುತ್ತದೆ' ಜಸವಂತರೂ ಸಹ ಈ ಮಾತನ್ನು ಒಪ್ಪಿದರು. ಆಗ ವಾಜಪೇಯಿಯವರು ಈ ಸಲಹೆಯನ್ನು ಸ್ವೀಕರಿಸಿದರು.</p>
			<p>ದೆಹಲಿಯ ಇಂಡಿಯಾ ಗೇಟಿನ ಒಂದು ತುದಿಯಲ್ಲಿ ಪಂಡಾರಾ ರೋಡ್ ಎಂಬ ರಸ್ತೆಯೊಂದು ಹೋಗುತ್ತದೆ. ಸ್ವಲ್ಪ ಮುಂದೆ ಹೋಗಿ ಎಡಕ್ಕೆ ತಿರುಗಿದರೆ ಸಣ್ಣದೊಂದು ಗಲ್ಲಿ ಇದೆ. ಮತ್ತೆ ಬಲಗಡೆ ತಿರುಗಿ ಅದು ಮುಂದುವರೆಯುತ್ತದೆ. ಅಲ್ಲಿ ಯಾವಾಗಲೂ ನಿಶ್ಶಬ್ದ ಇರುತ್ತದೆ. ಅಲ್ಲೇ ಗೃಹಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿಯವರ ನಿವಾಸ ಇತ್ತು. ಒಬ್ಬ ಹಿರಿಯ ಪತ್ರಕರ್ತರು ರಾತ್ರಿಯ ಕತ್ತಲಲ್ಲಿ ಆಡ್ವಾಣಿಯವರ ಮನೆಯೆದುರು ತಮ್ಮ ಗಾಡಿಯಲ್ಲಿ ಕೂತು ಯಾರನ್ನೋ ಕಾಯುತ್ತಿದ್ದರು. ಆ ಹಿರಿಯ ಪತ್ರಕರ್ತರು ಯಾರೆಂದರೆ ಕರಣ ಥಾಪರ್. ಪಾಕೀಸ್ತಾನದ ಹೈಕಮೀಷನರ್ ಆದ ಅಶರಫ್ ಜಹಾಂಗೀರ್ ಕಾಜಿಯವರ ಬರುವಿಕೆಯನ್ನು ಅವರು ಎದುರು ನೋಡುತ್ತಿದ್ದರು. ಕಾಜಿಯವರು ಆಡ್ವಾಣಿಯವರ ಮನೆಯೊಳಗೆ ಆಡ್ವಾಣಿಯವರ ಜೊತೆ ಕುಳಿತು ಭಾರತ-ಪಾಕೀಸ್ತಾನದ ಸಂಬಂಧದ ದಾರಿಯಲ್ಲಿ ಅಡ್ಡ ಬಂದ ಅಡೆತಡೆಗಳನ್ನು ಬದಿಗೆ ಸರಿಸುವ ಮತ್ತು ಮುಂದುವರೆಯಲು ದಾರಿ ಸುಗಮಗೊಳಿಸುವ ಕುರಿತಂತೆ ಚರ್ಚಿಸುತ್ತಿದ್ದರು.</p>
			<p>1998ರಿಂದಲೇ ಕಾಜಿಯವರು ಎನ್‍ಡಿಎ ಸರ್ಕಾರದಲ್ಲಿ ಯಾರಾದರೂ ಮಹತ್ವಪೂರ್ಣವಾದ ವ್ಯಕ್ತಿಯೊಡನೆ ಗಟ್ಟಿಯಾದ ನಂಟು ಬೆಳೆಸಿಕೊಳ್ಳಲು ಬಯಸುತ್ತಿದ್ದರು. ಕರಣರವರು ಕಾಜಿಯವರಿಗೆ ಜಾರ್ಜ್ ಫರ್ನಾಂಡಿಸ್‍ರನ್ನು ಭೇಟಿ ಮಾಡಿಸಿದರು. ಒಮ್ಮೆ ಜಾರ್ಜ್ ಹಾಗೂ ಕಾಜಿಯವರು ಕರಣ್‍ರವರ ಮನೆಯ ಔತಣಕೂಟದಲ್ಲಿಯೂ ಭಾಗವಹಿಸಿದ್ದರು. ಆಗಿನಿಂದ ಅವರು ಗೆಳೆಯರಾಗಿದ್ದರು. ಆದರೆ ಕಾಜಿಯವರು ಆಡ್ವಾಣಿಯವರೊಡನೆಯೂ ಸ್ನೇಹ ಬೆಳೆಸಲು ತವಕಿಸುತ್ತಿದ್ದರು. ಆಗ ಜಾರ್ಜರು ಈ ಭೇಟಿಗೆ ಏರ್ಪಾಟು ಮಾಡಿದರು. ಅವರು ಕರಣ್‍ರವರಿಗೆ ಕಾಜಿಯವರನ್ನು ಆಡ್ವಾಣಿಯವರ ಪಂಡಾರಾ ಪಾರ್ಕ್‍ನಲ್ಲಿರುವ ಮನೆಗೆ ಕರೆದೊಯ್ಯಲು ತಿಳಿಸಿದರು.</p>
			<p>ಆ ರಾತ್ರಿ ಕಾಜಿ ಮತ್ತು ಆಡ್ವಾಣಿಯವರ ಭೇಟಿ ಸುಮಾರು ಒಂದೂವರೆ ಗಂಟೆ ನಡೆಯಿತು. ಅಲ್ಲಿಯವರೆಗೆ ಕರಣರು ಹೊರಗೇ ಗಾಡಿಯಲ್ಲಿ ಅವರನ್ನು ಕಾಯುತ್ತಾ ಕೂತಿದ್ದರು.</p>
			<p>ಮುಂದಿನ ಭೇಟಿಯ ಸಂದರ್ಭದಲ್ಲಿ ಕರಣರು ಹೊರಗೆ ಸ್ಟ್ರೀಟ್ ಲೈಟಿನ ಕೆಳಗೆ ಕಾಯುತ್ತಿದ್ದರು. ಆಗ ವಾಜಪೇಯಿಯವರ ಭಾಷಣವನ್ನು ಬರೆದುಕೊಡುವವರೂ ಹಾಗೂ ಅವರ ಆಪ್ತರೂ ಆದ ಸುಧೀಂದ್ರ ಕುಲಕರ್ಣಿಯವರು ಅವರನ್ನು ನೋಡಿಬಿಟ್ಟರು. ಇದೇನಿದು ನೀವಿಲ್ಲಿ ಎಂದು ಕುಲಕರ್ಣಿ ಕೇಳಿದರು. ಊಟಕ್ಕೆ ಹೋಗಬೇಕು. ಮಿತ್ರರೊಬ್ಬರು ಬರಬೇಕಾಗಿದೆ ಅವರಿಗಾಗಿ ಕಾದಿದ್ದೇನೆ ಎಂದು ಕರಣರು ಹೇಳಿದರು. ಈ ಘಟನೆ ನಂತರ ಆಡ್ವಾಣಿಯವರ ಮಗಳಾದ ಪ್ರತಿಭಾರವರು, ಕಾಜಿಯವರು ಆಡ್ವಾಣಿಯವರನ್ನು ಭೇಟಿಯಾಗುವಾಗಲೆಲ್ಲ ತಾವು ಒಳಗೆ ನನ್ನ ಮತ್ತು ನನ್ನ ತಾಯಿ ಕಮಲಾರ ಜೊತೆ ಮನೆಯೊಳಗೆ ಕೂತಿರಬಹುದು ಎಂದು ಕರಣರಿಗೆ ಹೇಳಿದರು.</p>
			<p>ಕಾಜಿಯವರ ಈ ಭೇಟಿಗಳಿಂದ ಈಗ ಪಾಕೀಸ್ತಾನದೊಂದಿಗೆ ಮಾತುಕತೆಯಾಡಲು ಸಂದರ್ಭ ಒದಗಿ ಬಂದಿದೆ. ಇದಕ್ಕಾಗಿ ಮತ್ತೆ ಪ್ರಯತ್ನ ಮಾಡಬೇಕಿದೆ ಎಂದು ಆಡ್ವಾಣಿಯವರಿಗೆ ಅನ್ನಿಸತೊಡಗಿತು. ಅತ್ತ ಪಾಕೀಸ್ತಾನದಲ್ಲೂ ಸಹ ಮುಶರ್ರಫ್‍ರವರು ಮಾತುಕತೆಗಾಗಿ ದಾರಿ ಹುಡುಕುತ್ತಿದ್ದರು. ಮುಶರ್ರಫ್‍ರವರು ಪಾಕೀಸ್ತಾನದಲ್ಲಿ ಚೀಫ್ ಎಕ್ಸಿಕ್ಯುಟಿವ್ ಆಫೀಸರ್ ಆಗಿ ಕರ್ತವ್ಯ ನಿರ್ವಹಿಸುತ್ತಿದ್ದರು. ಆದರೂ ಭಾರತವು ಅವರಿಗೆ ಮಾತುಕತೆಗೆ ಆಹ್ವಾನ ನೀಡಲು ತೀರ್ಮಾನಿಸಿತು. ಅಂದೇ ಸಂಜೆ ರಕ್ಷಣಾ ಕ್ಯಾಬಿನೆಟ್ ಸಮಿತಿಯ ಸಭೆಯಲ್ಲಿ ಈ ವಿಷಯಕ್ಕೆ ಔಪಚಾರಿಕವಾಗಿ ಒಪ್ಪಿಗೆಯೂ ಸಿಕ್ಕಿತು. ಮಾರನೇ ದಿನ ಪತ್ರ ರವಾನೆಯಾಯಿತು.</p>
			<p>ಮುಶರ್ರಫ್‍ರವರ ಜೊತೆ ಮಾತುಕತೆಗೆ ಯೋಗ್ಯವಾದ ಸ್ಥಳ ಎಲ್ಲಿ? ಈ ಬಗ್ಗೆ ತುಂಬಾ ಚರ್ಚೆಯಾಯಿತು. ದೆಹಲಿಯಲ್ಲಿ ಅದು ಅಸಾಧ್ಯವೆನಿಸಿತು. ಏಕೆಂದರೆ ಅಲ್ಲಿ ಮೀಡಿಯಾದವರ ಮತ್ತು ಬಿಸಿಯೇರಿದ ರಾಜಕೀಯ ಸನ್ನಿವೇಶದಿಂದ ಉತ್ತಮವಾದ ವಾತಾವರಣವಿರಲಿಲ್ಲ. ಜಸವಂತಸಿಂಹರಿಗೆ ರಾಜಸ್ಥಾನವು ಯೋಗ್ಯ ಸ್ಥಳವೆನ್ನಿಸಿತು. ಆದರೆ ಅಲ್ಲಿ ಅದೇ ತಾನೆ ಕ್ಲಿಂಟನರು ಬಂದು ಹೋಗಿದ್ದರು. ಹೀಗಾಗಿ ಅದನ್ನು ಕೈ ಬಿಡಬೇಕಾಯಿತು. ಕೊನೆಗೆ ಗೋವಾ ಎಂದು ನಿರ್ಧರಿಸಲಾಯಿತು. ಸಮುದ್ರದ ದಡ, ಮೂಡ್ ಮತ್ತು ವಾತಾವರಣ ಎರಡೂ ಚೆನ್ನಾಗಿರುತ್ತವೆ. ಆದರೆ ಗೋವಾವನ್ನು ಸಹ ಕೈ ಬಿಡಲಾಯಿತು. ಕೊನೆಗೆ ವಾಜಪೇಯಿಯವರು ಆಗ್ರಾ ಇರಲಿ ಎಂದು ಸಲಹೆ ಕೊಟ್ಟರು.</p>
			<p>ಮೊಗಲ್ ದೊರೆ ಶಾಹಜಹಾನನು ಆಗ್ರಾದಲ್ಲಿ ತನ್ನ ಬೇಗಂಳಾದ ಮುಮ್ತಾಜ್‍ಮಹಲಳ ನೆನಪಿನಲ್ಲಿ ತಾಜ್‍ಮಹಲ್ ಕಟ್ಟಿಸಿದ್ದನು. ಇದಕ್ಕಿಂತ ಮಿಗಿಲಾದ ಪ್ರೇಮದ ಸಂಕೇತ ಜಗತ್ತಿನಲ್ಲಿ ಬೇರೆಲ್ಲೂ ಕಾಣಸಿಗುವುದಿಲ್ಲ. ಆ ನಗರ ಭಾರತ ಮತ್ತು ಪಾಕೀಸ್ತಾನಗಳ ಇತಿಹಾಸದ ಭಾಗವಾಗಿದೆ. ಆದ್ದರಿಂದ ಆಗ್ರಾದಲ್ಲಿ ಭೇಟಿಯಾಗುವುದೆಂದು ತೀರ್ಮಾನವಾಯಿತು.</p>
			<p>ಆಗ್ರಾ ಭೇಟಿಯ ವಿಷಯ ಕೇಳಿ ದೇಶದಾದ್ಯಂತ ಉತ್ತಮ ವಾತಾವರಣ ನಿರ್ಮಾಣವಾಗತೊಡಗಿತು. ಜನರ ಭರವಸೆ ಹೆಚ್ಚಾಗತೊಡಗಿತು. ಆದರೆ ಮಾತುಕತೆಯು ಫೇಲಾಗುವಂತಹ ಅಥವಾ ಅದರಲ್ಲಿ ಯಾವುದೇ ಹುರುಳಿಲ್ಲದೆ ವ್ಯರ್ಥವಾಗಿ ಬಿಡುವ ಅಪಾಯವೂ ಕಂಡು ಬರತೊಡಗಿತು. ಯಾವುದೇ ಚಮತ್ಕಾರದ ಭರವಸೆ ಅಸಾಧ್ಯ ಎಂಬುದು ವಾಜಪೇಯಿಯವರ ಇಂಗಿತವಾಗಿತ್ತು. ಇಷ್ಟೆಲ್ಲ ಇದ್ದರೂ ಕಾರ್ಗಿಲ್ ವಿಲನ್ ಆದ ಮುಶರ್ರಫ್‍ರನ್ನು ಕರೆಸುತ್ತಿರುವುದೇಕೆ ಎಂದು ಎಲ್ಲೆಡೆ ಟೀಕೆ ಕೇಳಿಬರತೊಡಗಿತು.</p>
			<p>2001ರ ಜೂನ್ 19ರಂದು ಮುಶರ್ರಫ್‍ರ ಭಾರತ ಪ್ರವಾಸವನ್ನು ಭಾರತ ಸರ್ಕಾರವು ಪ್ರಕಟಿಸಿತು. ಮೊದಲು ದೆಹಲಿಯಲ್ಲಿ ಅವರನ್ನು ಎದುರುಗೊಳ್ಳಲಾಗುವುದು. ನಂತರ ಅವರು ಆಗ್ರಾಕ್ಕೆ ಬರುವರು. ಅಲ್ಲಿ ಭೇಟಿಯ ನಂತರ ಅವರು ಹಜರತ್ ಮೊಯಿನುದ್ದೀನ್ ಚಿಶ್ತಿಯ ದರ್ಶನ ಮಾಡಲು ಅಜ್ಮೀರ್‍ಗೆ ತೆರಳಿ ಅಲ್ಲಿಂದ ಪಾಕೀಸ್ತಾನಕ್ಕೆ ಹೋಗುವರೆಂದು ನಿಶ್ಚಿತವಾಯಿತು. ಭಾರತ ಸರ್ಕಾರ ನಿಶ್ಚಯಿಸಿದ ಕಾರ್ಯಕ್ರಮದಲ್ಲಿ ಮುಶರ್ರಫ್‍ರವರ ದೆಹಲಿ ಭೇಟಿಯಿರಲಿಲ್ಲ. ಆದರೆ ಮುಶರ್ರಫ್‍ರವರು ದೆಹಲಿಗೆ ಬರುವ ಇಚ್ಛೆ ವ್ಯಕ್ತಪಡಿಸಿದ ಮೇಲೆ ಕಾರ್ಯಕ್ರಮದಲ್ಲಿ ಬದಲಾವಣೆ ಮಾಡಲಾಯಿತು. ಎರಡೂ ದೇಶಗಳು ಅಭಿವೃದ್ಧಿಯತ್ತ ಸಾಗಲು ಕ್ರಮಿಸಬೇಕಾದ ಮಾರ್ಗಗಳ ಕುರಿತು ಮುಶರ್ರಫ್‍ರ ಪ್ರವಾಸಕ್ಕಿಂತ ಮುಂಚೆಯೇ ವಿಚಾರ ವಿಮರ್ಶೆ ನಡೆಯಿತು. ಮಾತುಕತೆಗೆ ಪುಷ್ಟಿ ನೀಡಲು ಈ ವಿಚಾರ ಮಂಥನ ನಡೆಯಿತು. ಜಸವಂತ್‍ಸಿಂಹರ ಸಲಹೆ ಮೇರೆಗೆ ವಾಜಪೇಯಿಯವರು ತಮ್ಮ ಒಪ್ಪಿಗೆ ಸೂಚಿಸಿದರು ಮತ್ತು ಭಾರತವು ಯುವಕರಿಗಾಗಿ, ಕಲಾವಿದರುಗಳಿಗಾಗಿ ಮತ್ತು ವಿದ್ಯಾರ್ಥಿಗಳಿಗಾಗಿ ಅನೇಕ ಯೋಜನೆಗಳನ್ನು ರೂಪಿಸಿತು. ಪಾಕೀಸ್ತಾನದ ಕವಿಗಳು, ಗೀತಕಾರರು, ಬುದ್ಧಿಜೀವಿಗಳು, ಲೇಖಕರು ಮತ್ತು ಕಲಾವಿದರುಗಳನ್ನು ಸರ್ಕಾರದ ಅತಿಥಿಗಳಾಗಿ ಆಹ್ವಾನಿಸಲಾಯಿತು. ಭಾರತದ ಜೈಲುಗಳಲ್ಲಿ ಬಂಧಿಯಾಗಿರುವ ಪಾಕೀಸ್ತಾನದ ನಾಗರೀಕರನ್ನು ಬೇಗನೆ ಬಿಡುಗಡೆಗೊಳಿಸುವಂತೆ ವಾಜಪೇಯಿಯವರು ಗೃಹ ಸಚಿವಾಲಯಕ್ಕೆ ಆದೇಶವಿತ್ತರು. ಎರಡೂ ದೇಶಗಳ ನಡುವೆ ವ್ಯಾಪಾರವನ್ನು ಅಭಿವೃದ್ಧಿ ಪಡಿಸಲು ಪಾಕೀಸ್ತಾನಕ್ಕೆ ಅನೇಕ ರಿಯಾಯಿತಿಗಳನ್ನು ನೀಡುವ ಮತ್ತು ಎರಡೂ ದೇಶಗಳ ಜನರ ಓಡಾಟವನ್ನು ಸುಲಭಗೊಳಿಸುವ ಬಗ್ಗೆ ತೀರ್ಮಾನಗಳಾದವು. ಈ ತೀರ್ಮಾನಗಳು ಭಾರತದ ಕಡೆಯಿಂದ ಮಾತ್ರ ಆದವು.</p>
			<p>ಮಾತುಕತೆಯ ದಾರಿ ತೆರೆಯದ ಹೊರತು ಸಮಸ್ಯೆಗಳು ಕಡಿಮೆಯಾಗುವುದಿಲ್ಲ ಎಂದು ಪಾಕೀಸ್ತಾನಕ್ಕೂ ಮನವರಿಕೆಯಾಗತೊಡಗಿತು. ಜನರಲ್ ಮುಶರ್ರಫ್‍ರೂ ಸಹ ತಮ್ಮ ಸೈನಿಕ ವರ್ಚಸ್ಸು ಮತ್ತು ಕಾರ್ಗಿಲ್‍ನ ವಿಲನ್ ಪಾತ್ರದಿಂದ ಹೊರ ಬರಲು ತುದಿಗಾಲಲ್ಲಿದ್ದರು. 'ಈ ದಾರಿ ತೆರೆವ ಮೊದಲ ಅವಕಾಶ ನನಗೆ ಗುಜರಾತಿನ ಭಯಂಕರ ಭೂಕಂಪವಾದ 2001ರ ಪ್ರಾರಂಭದಲ್ಲಿ ಕಂಡಿತು. ನಾನು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಫೋನು ಮಾಡಿ ನನ್ನ ಸಂವೇದನೆಯನ್ನು ವ್ಯಕ್ತಪಡಿಸಿದೆ. ಪರಿಹಾರ ಸಾಮಗ್ರಿಯನ್ನು ಕೂಡ ಭಾರತಕ್ಕೆ ರವಾನಿಸಿದೆ. ಇದರಿಂದ ಎರಡೂ ದೇಶಗಳ ನಡುವೆ ಇದ್ದ ಹಿಮ ಕರಗಿದಂತಾಯಿತು. ಮತ್ತು 2001ರ ಜುಲೈ 14ಕ್ಕೆ ಪತ್ನಿ ಸೆಹಬಾ ಜೊತೆ ದೆಹಲಿಗೆ ತೆರಳಿದೆ' ಎಂದು ಮುಶರ್ರಫ್ ತಮ್ಮ ಪುಸ್ತಕದಲ್ಲಿ ಬರೆದರು.</p>
			<p>ತುಂಬಾ ಅದ್ದೂರಿಯಿಂದ ದೆಹಲಿಯು ಜನರಲ್ ಮುಶರ್ರಫ್‍ರಿಗೆ ಸ್ವಾಗತ ಕೋರಿತು. ದೇಶ ಇಬ್ಭಾಗವಾಗುವುದಕ್ಕಿಂತ ಮುಂಚೆ ಮುಶರ್ರಫ್‍ರ ಪರಿವಾರ ಹಳೆಯ ದೆಹಲಿಯ ನಹರ್‍ವಾಲಿ ಹವೇಲಿಯಲ್ಲಿ ವಾಸಿಸುತ್ತಿತ್ತು. ಮುಶರ್ರಫ್ 1943ರಲ್ಲಿ ಇದೇ ಹವೇಲಿಯಲ್ಲಿ ಹುಟ್ಟಿದ್ದರು. ದೇಶ ಇಬ್ಭಾಗವಾದ ಸಮಯದಲ್ಲಿ ಪರಿವಾರವು 1947ರಲ್ಲಿ ಕರಾಚಿಗೆ ಹೋಗುವುದಕ್ಕಿಂತ ಮುಂಚೆ ನಾಲ್ಕು ವರ್ಷಗಳ ಕಾಲ ಇಲ್ಲೇ ಇದ್ದರು. ಮುಶರ್ರಫ್‍ರು ಅಲ್ಲಿಗೆ ಹೋಗಲು ವಾಜಪೇಯಿಯವರು ಏರ್ಪಾಟು ಮಾಡಿದರು. ಅಲ್ಲಿನ ಜನರೂ ಕೂಡ ಮುಶರ್ರಫ್‍ರನ್ನು ಅದ್ದೂರಿಯಾಗಿ ಸ್ವಾಗತಿಸಿದರು. ಆ ಪ್ರದೇಶದ ಜನರೆಲ್ಲ ಮಹಡಿ ಮೇಲೆ ಕೂತು ಮುಶರ್ರಫ್‍ರನ್ನು ನೋಡುತ್ತಿದ್ದರು. ಮುಶರ್ರಫ್‍ರು ಅದೇ ದಿನ ರಾಜ್‍ಘಾಟ್ ಹಾಗೂ ಗಾಂಧಿಸ್ಮೃತಿ ಸಂಸ್ಥೆಗಳಿಗೂ ಭೇಟಿಯಿತ್ತರು. ಸಂಜೆಗೆ ಪಾಕೀಸ್ತಾನದ ಉನ್ನತ ರಾಯಭಾರಿ ಕಾರ್ಯಾಲಯದಲ್ಲಿ ಅವರಿಗೆ ಸ್ವಾಗತವಿಟ್ಟುಕೊಳ್ಳಲಾಯಿತು. ಅಲ್ಲಿಯೇ ಅವರು ಹುರಿಯತ್ ನಾಯಕರನ್ನು ಸಹ ಭೇಟಿಮಾಡಿದರು.</p>
			<p>ಅದೇ ಸಂಜೆ ರಾಷ್ಟ್ರಪತಿ ಭವನದಲ್ಲಿ ರಾಷ್ಟ್ರಪತಿ ಕೆ.ಆರ್. ನಾರಾಯಣನ್‍ರವರು ಮುಶರ್ರಫ್‍ರವರ ಗೌರವಾರ್ಥವಾಗಿ ಔತಣವನ್ನು ಏರ್ಪಡಿಸಿದ್ದರು. ಇಲ್ಲಿಯೇ ಆಡ್ವಾಣಿಯವರು ಹಾಗೂ ಮುಶರ್ರಫ್ ಇಬ್ಬರೂ ತಮ್ಮ ತಮ್ಮ ಬಾಲ್ಯದ ನೆನಪುಗಳೊಂದಿಗೆ ಭೇಟಿಯಾದರು. ಇಬ್ಬರ ಸಮಾಗಮ ಅಚ್ಚರಿ ತರುತ್ತಿತ್ತು. ಏಕೆಂದರೆ ಭಾರತದ ಗೃಹಮಂತ್ರಿ ಆಡ್ವಾಣಿಯವರು ದೇಶ ಹೋಳಾಗುವ ಮುಂಚೆ ಕರಾಚಿಯಲ್ಲಿ ಹುಟ್ಟಿದ್ದರು. ಅದೇ ರೀತಿ ಪಾಕೀಸ್ತಾನದ ರಾಷ್ಟ್ರಪತಿ ಮುಶರ್ರಫ್‍ರು ದೆಹಲಿಯಲ್ಲಿ ಹುಟ್ಟಿದ್ದರು. ಇಬ್ಬರೂ ಸಹ ಕರಾಚಿಯ ಸೆಂಟ್ ಪೈಟ್ರಿಕ್ ಹೈಸ್ಕೂಲಿನಲ್ಲಿ ಓದಿದ್ದರು.</p>
			<p>'ಜನರಲ್, ನೀವು ದೆಹಲಿಯಲ್ಲಿ ಹುಟ್ಟಿದ್ದ್ದಿರಿ. ಮತ್ತು 53 ವರ್ಷಗಳಲ್ಲಿ ಮೊದಲ ಬಾರಿ ನಿಮ್ಮ ಜನ್ಮಸ್ಥಾನ ನೋಡಲು ಬರುತ್ತಿರುವಿರಿ. ನಾನು ಕರಾಚಿಯಲ್ಲಿ ಹುಟ್ಟಿದೆ. ದೇಶ ಇಬ್ಭಾಗವಾದ ನಂತರ ನಾನು ಒಂದೇ ಒಂದು ಸಲ ಅಲ್ಲಿಗೆ ಹೋಗಿ ಬಂದಿದ್ದೇನೆ. ಅಷ್ಟೆ. ಆದರೆ ಎರಡೂ ದೇಶಗಳಲ್ಲಿನ ಲಕ್ಷಾಂತರ ಜನರಿಗೆ ಅಲ್ಲಿಗೆ ಹೋಗಿ ಬರುವಷ್ಟು ಅದೃಷ್ಟವಿಲ್ಲ. ಇದಕ್ಕಾಗಿ ದಾರಿಯೊಂದನ್ನು ಹುಡುಕುವ ಪ್ರಯತ್ನ ಮಾಡಬಾರದೇ?' ಎಂದು ಆಡ್ವಾಣಿಯವರು ಕೇಳಿದರು.</p>
			<p>ಮುಶರ್ರಫ್ ಹೇಳಿದರು, 'ಖಂಡಿತವಾಗಿ. ಇದರ ಬಗ್ಗೆ ತಾವೇನು ಯೋಚಿಸುವಿರಿ?'</p>
			<p>ಆಡ್ವಾಣಿಯವರು ಉತ್ತರಿಸಿದರು, 'ಮೊದಲು ಎರಡೂ ದೇಶಗಳ ನಡುವೆ ಭರವಸೆ ಮೂಡಿಸಬೇಕು.'</p>
			<p>ಮುಶರ್ರಫ್‍ರವರು ಹೇಳಿದರು, 'ನಿಜ. ಈ ಕೆಲಸ ಯಾವ ರೀತಿ ಮಾಡಬೇಕು?'</p>
			<p>ಆಡ್ವಾಣಿಯವರು ಹೇಳಿದರು, 'ಈಗಿನ್ನೂ ನಾನು ಟರ್ಕಿಯ ಪ್ರವಾಸ ಮುಗಿಸಿಬಂದೆ. ತಾವು ತಮ್ಮ ಬಾಲ್ಯವನ್ನು ಟರ್ಕಿಯಲ್ಲಿ ಕಳೆದಿರುವಿರಿ ಎಂದು ಕೇಳಿರುವೆ. ತಮ್ಮ ಹೃದಯದಲ್ಲಿ ಟರ್ಕಿಗೆ ಉನ್ನತ ಸ್ಥಾನವಿದೆ.'</p>
			<p>ಮುಶರ್ರಫ್ ಉತ್ತರಿಸಿದರು, 'ಹೌದು ನಮ್ಮ ತಂದೆ ಅಲ್ಲಿದ್ದರು. ನಾನು ತುರ್ಕಿ ಭಾಷೆಯನ್ನು ತುಂಬಾ ಚೆನ್ನಾಗಿ ಮಾತಾಡುತ್ತೇನೆ.'</p>
			<p>ಆಡ್ವಾಣಿಯವರು ನುಡಿದರು, 'ಭಾರತ ಮತ್ತು ಟರ್ಕಿಯ ನಡುವಿನ ಅಪರಾಧಿಗಳ ವಿನಿಮಯ ಒಪ್ಪಂದವನ್ನು ಪೂರ್ಣಗೊಳಿಸಲು ಅಲ್ಲಿಗೆ ತೆರಳಿದ್ದೆ. ಆದರೆ ಒಂದು ದೇಶದಲ್ಲಿ ಅಪರಾಧ ಮಾಡಿ ಮತ್ತೊಂದು ದೇಶದಲ್ಲಿ ಅಡಗುವ ಅಪರಾಧಿಗಳನ್ನು ಕಾನೂನಿನಡಿ ಬಂಧಿಸುವುದಕ್ಕೋಸ್ಕರ ಭಾರತ ಮತ್ತು ಪಾಕೀಸ್ತಾನ ಈ ದೇಶಗಳ ಮಧ್ಯೆ ಇಂಥ ಒಪ್ಪಂದದ ಅವಶ್ಯಕತೆ ತುಂಬಾ ಇದೆ.'</p>
			<p>ಮುಶರ್ರಫ್ ಸ್ವಲ್ಪ ಹೊತ್ತು ಸುಮ್ಮನಿದ್ದು ನುಡಿದರು, 'ಹೌದು. ಏಕಿಲ್ಲ....? ಎರಡೂ ದೇಶಗಳ ನಡುವೆ ಈ ಒಪ್ಪಂದ ಆಗಬೇಕಿದೆ.'</p>
			<p>ಆಡ್ವಾಣಿಯವರು ತಮ್ಮ ಪುಸ್ತಕ ‘ಮೈ ಕಂಟ್ರಿ ಮೈ ಲೈಫ್'ನಲ್ಲಿ ಹೀಗೆ ಬರೆದಿದ್ದಾರೆ, `ನಾನು ಮಾತು ಮುಂದುವರೆಸುತ್ತಾ ಈ ಒಪ್ಪಂದ ನಡೆಯುವುದಕ್ಕಿಂತ ಮುಂಚೆ ಒಂದು ವೇಳೆ ತಾವು 1993ರ ಮುಂಬೈ ಸರಣಿ ಸ್ಫೋಟದ ರೂವಾರಿಯಾದ ಆರೋಪಿ ದಾವೂದ್ ಇಬ್ರಾಹಿಂನನ್ನು ಭಾರತಕ್ಕೆ ಒಪ್ಪಿಸಿದ್ದೇ ಆದರೆ ನಾವು ಶಾಂತಿಯ ಮಾತುಕತೆಯನ್ನು ಮುಂದುವರೆಸಲು ಸಹಾಯವಾಗುತ್ತದೆ  ಎಂದು ಹೇಳಿದೆ. ಇದ್ದಕ್ಕಿದ್ದಂತೆ ಮುಶರ್ರಫ್‍ರ ಮುಖದ ಬಣ್ಣ ಬದಲಾಯಿತು. ಕೆಂಪಾಯಿತು. ಗೆಳೆತನದ ನಗು ಮಾಯವಾಯಿತು. ಅವರ ಸಿಟ್ಟು ಎದ್ದು ಕಾಣತೊಡಗಿತು. ಆಗ ಅವರೇನು ನುಡಿದರೋ ಅದು ಸಮಂಜಸವಾಗಿರಲಿಲ್ಲ.'</p>
			<p>ಕೊಠಡಿಯಲ್ಲಿ ಎರಡೂ ಕಡೆಯ ಐದೈದು ಆಫೀಸರ್‍ಗಳು ಕೂತಿದ್ದರು. ಕೊಠಡಿಯ ವಾತಾವರಣ ಇದ್ದಕ್ಕಿದ್ದಂತೆ ಬದಲಾಗುತ್ತಿರುವ ಅನುಭವವಾಯಿತು. ಮುಶರ್ರಫ್ ನುಡಿದರು, 'ಇದು ಸಣ್ಣತನವಾಗಿ ಕಾಣುತ್ತಿದೆ.'</p>
			<p>ಆಡ್ವಾಣಿ ನುಡಿದರು, 'ಸರಿ ಹಾಗಾದರೆ ತಾವು ಸೇನೆಯಲ್ಲಿ ಇದ್ದೀರಿ. ರಣನೀತಿ ಹಾಗೂ ಟ್ಯಾಕ್ಟಿಕ್ಸ್‍ನ ಆಳ ಅಗಲ ಬಲ್ಲಿರಿ. ಆಗ್ರಾದಲ್ಲಿ ತಾವು ಮತ್ತು ಪ್ರಧಾನಮಂತ್ರಿ ವಾಜಪೇಯಿಯವರು ಶಾಂತಿಯ ದಾರಿಯಲ್ಲಿ ಮುಂದುವರೆಯಲು ಚರ್ಚಿಸುವಿರಿ. ಎರಡೂ ದೇಶಗಳ ಜನರು ಆಗ್ರಾದಲ್ಲಿನ ಮಾತುಕತೆಯನ್ನು ತುಂಬಾ ನಿರೀಕ್ಷೆ ಇಟ್ಟುಕೊಂಡು ಗಮನಿಸುತ್ತಿದ್ದಾರೆ. ನೀವೇನಾದರೂ ದಾವೂದ್ ಇಬ್ರಾಹಿಂನನ್ನು ಭಾರತಕ್ಕೆ ಒಪ್ಪಿಸಿದರೆ ಭಾರತದಲ್ಲಿ ಮತ್ತು ಭಾರತದ ಹೊರಗಿನ ಜನರಲ್ಲಿ ತಮ್ಮ ಬಗ್ಗೆ ಭರವಸೆ ಹೆಚ್ಚಾಗುವುದು. ಅನೇಕ ಬಾರಿ ಅಪರಾಧಿ ವಿನಿಮಯ ಒಪ್ಪಂದವಿಲ್ಲದೆ ಅಪರಾಧಿಗಳನ್ನು ಪರಸ್ಪರ ಒಪ್ಪಿಸಲಾಗಿದೆ. ಎಂದು ಗೃಹಮಂತ್ರಿ ಸ್ಥಾನದಿಂದ ಮತ್ತು ನನ್ನ ಐವತ್ತು ವರ್ಷಗಳ ರಾಜಕೀಯ ಅನುಭವದ ಆಧಾರದಿಂದ ಹೇಳುತ್ತಿದ್ದೇನೆ.'</p>
			<p>ಮುಶರ್ರಫ್‍ರ ಧ್ವನಿ ಕೋಪದಿಂದ ಕೂಡಿದಂತೆ ಕಂಡಿತು. 'ಮಿಸ್ಟರ್ ಆಡ್ವಾಣಿ, ದಾವೂದ್ ಇಬ್ರಾಹಿಂ ಪಾಕೀಸ್ತಾನದಲ್ಲಿ ಇಲ್ಲ ಎಂದು ನಾನು ಸ್ಪಷ್ಟವಾಗಿ ಹೇಳುತ್ತಿದ್ದೇನೆ.' ಆ ಮೀಟಿಂಗ್‍ನಲ್ಲಿ ಭಾಗವಹಿಸಿದ್ದ ಪಾಕೀಸ್ತಾನದ ಆಫೀಸರ್ ಒಬ್ಬ ಅನೇಕ ವರ್ಷಗಳ ನಂತರ ಮುಶರ್ರಫ್ ಸುಳ್ಳು ಹೇಳುತ್ತಿದ್ದರು ಎಂದು ನನಗೆ ಹೇಳಿದ, ಎಂಬುದಾಗಿ ಆಡ್ವಾಣಿಯವರು ಹೇಳುತ್ತಾರೆ.</p>
			<p>'ಎರಡೂ ದೇಶಗಳ ಸೈನಿಕರ ಮಧ್ಯೆ ಗುಂಡಿನ ಚಕಮಕಿ ನಡೆಯುವುದು ಹೊಸ ವಿಷಯವೇನಲ್ಲ. ಇದು ಸರ್ವೇಸಾಮಾನ್ಯವಾಗಿದೆ' ಎಂದು ಎರಡೂ ದೇಶಗಳ ನಡುವೆ ಶಾಂತಿ ಸ್ಥಾಪಿಸುವ ಬಗ್ಗೆ ಮಾತಾಡುತ್ತ ಮುಶರ್ರಫ್ ನುಡಿದರು. ಅದಕ್ಕೆ ಆಡ್ವಾಣಿಯವರು, 'ಹೌದು. ನಿಜ ಆದರೆ ಬಸ್‍ಸ್ಟ್ಯಾಂಡ್ ಮತ್ತು ಸಿನಿಮಾ ಮಂದಿರಗಳಲ್ಲಿ ಅಮಾಯಕ ಜನರನ್ನು ಸಾಯಿಸುವುದು ಸರಿಯಲ್ಲ ಅಲ್ಲವೇ? ದೇಶದಲ್ಲಿ ಶಾಂತಿ ಸ್ಥಾಪಿಸಲು ಮತ್ತು ಯಥಾಸ್ಥಿತಿ ಕಾಪಾಡಲು ಯಾವುದೇ ವಿಷಯವನ್ನು ಶರತ್ತುಬದ್ಧಗೊಳಿಸುವ ಅವಶ್ಯಕತೆ ಇಲ್ಲ' ಎಂದು ನುಡಿದರು.</p>
			<p>ಮುಶರ್ರಫ್ ಮತ್ತೆ ಕೋಪಿಸಿಕೊಂಡರು. 'ಕಾಶ್ಮೀರ ಸಮಸ್ಯೆಯೇ ಮುಖ್ಯ ವಿಷಯ' ಎಂದರು. ಅದಕ್ಕೆ ಆಡ್ವಾಣಿಯವರು ಹೀಗೆ ಉತ್ತರಿಸಿದರು, 'ಈ ವಿಚಾರದ ಬಗ್ಗೆ ಎರಡೂ ದೇಶಗಳ ಅಭಿಪ್ರಾಯ ಬೇರೆ ಬೇರೆಯಾಗಿದೆ. ಎರಡೂ ದೇಶಗಳು ತಮ್ಮ ತಮ್ಮ ಮಟ್ಟದಲ್ಲಿ ಪ್ರಯತ್ನಿಸಿ ಹಿಮದ ಗಡ್ಡೆಗಳನ್ನು ಕರಗಿಸಬೇಕಿದೆ. ಆದರೆ ಈ ಸಮಸ್ಯೆ ಬಗೆಹರಿಸುವವರೆಗೂ ಜಿಹಾದ್ ಮುಂದುವರೆಯುತ್ತದೆ ಎಂಬುದನ್ನು ನೀವು ಕೈ ಬಿಡಬೇಕು.'</p>
			<p>ವಾತಾವರಣ ಕಹಿ ಅನುಭವ ತರತೊಡಗಿತು. 'ಪ್ರವಾಸ ಸುಖಕರವಾಗಿರಲಿ ಮತ್ತು ಸಮಿಟ್ ಯಶಸ್ವಿಯಾಗಲಿ' ಎಂದು ಆಡ್ವಾಣಿಯವರು ಶುಭಾಶಯಗಳನ್ನು ಹೇಳಿದರು. ಆದರೆ ಮುಶರ್ರಫ್ ಆಗ್ರಾದ ಮಾತುಕತೆಯ ನಂತರದ ಪರಿಣಾಮದ ಕಡೆ ಬಹುಶಃ ಮುಖ ಮಾಡಿತ್ತು ಅನ್ನಿಸುತ್ತದೆ.</p>
			<p>ಆಗ್ರಾ ಸಮಿಟ್ ಸಲುವಾಗಿ ದೆಹಲಿಗೆ ಆಗಮಿಸಿದ ಮುಶರ್ರಫ್‍ಗೆ ಗೌರವ ನೀಡಲು ಏರ್ಪಾಟಾಗಿದ್ದ ಭೋಜನ ಕೂಟದಲ್ಲಿ ವಾಜಪೇಯಿ, ಜಸವಂತಸಿಂಹ ಮತ್ತು ಲೋಕಸಭೆಯ ಅಧ್ಯಕ್ಷರಾದ ಬಾಲಯೋಗಿ ಜೊತೆಯಾಗಿದ್ದರು. ಆಗ ವಾಜಪೇಯಿಯವರು ಪ್ರಧಾನಿ ಜನರಲ್ ಮುಶರ್ರಫ್‍ಗೆ ನಜ್ಮಾ ಹೆಫ್ತುಲ್ಲಾರನ್ನು ಪರಿಚಯಿಸಿದರು. ಈಕೆ ಐಪಿಯುನ ಅಧ್ಯಕ್ಷೆಯಾಗಿ ಆಯ್ಕೆಯಾಗಿದ್ದಾರೆ ಎಂದು ಹೇಳಿದರು. ಆಗ ಮುಶರ್ರಫ್ ಶುಭಾಶಯ ಹೇಳಿದರು. ಆಗ ನಜ್ಮಾರವರು ಮುಶರ್ರಫ್‍ಗೆ ಹೇಳಿದರು, 'ತಾವು ತಪ್ಪು ತಿಳಿಯುವುದಿಲ್ಲವೆಂದರೆ ಒಂದು ಮಾತು ಹೇಳಲೆ? ನಾನು ಐಪಿಯುನ ಅಧ್ಯಕ್ಷೆಯಾಗಿ ಆಯ್ಕೆಯಾಗುವಾಗ ಪಾಕೀಸ್ತಾನದಲ್ಲಿ ಸಿಂಹಾಸನ ಬದಲಾಗುತ್ತಿತ್ತು. ಪ್ರಜಾಪ್ರಭುತ್ವದ ಕೊಲೆಯಾಗುತ್ತಿತ್ತು. ಪ್ರಜಾಪ್ರಭುತ್ವವನ್ನು ಮತ್ತೆ ಪುನರ್‍ಸ್ಥಾಪಿಸಲು ತಾವು ಪ್ರಯತ್ನಿಸಿರಿ.' ಮುಶರ್ರಫ್ ಹೇಳಿದರು, 'ತಮ್ಮಲ್ಲಿ ಹಾಗೂ ನಮ್ಮಲ್ಲಿ ಬೇರೆ ಬೇರೆ ಪರಿಸ್ಥಿತಿ ಇದೆ. ಆದರೂ ಪ್ರಯತ್ನಿಸುವೆ' ವಾಜಪೇಯಿ ಹಾಗೂ ಬಾಲಯೋಗಿ ಆಶ್ಚರ್ಯಚಕಿತರಾಗಿ ನಜ್ಮಾರನ್ನೇ ನೋಡುತ್ತಿದ್ದರು.</p>
			<p>ಆಗ್ರಾದಲ್ಲಿ ಪಾಕೀಸ್ತಾನದ ಪ್ರಧಾನಿ ಜನರಲ್ ಮುಶರ್ರಫ್‍ರಿಗೆ ಇಳಿದುಕೊಳ್ಳಲು ಪ್ರತಿಷ್ಠಿತ ಹಾಗೂ ವೈಭವೋಪೇತ ಅಮರವಿಲಾಸ ಹೋಟೆಲಿನಲ್ಲಿ ವ್ಯವಸ್ಥೆ ಮಾಡಲಾಗಿತ್ತು. ಹಾಗೇನೆ ವಾಜಪೇಯಿ ಮತ್ತು ಅವರ ಜೊತೆಯವರಿಗೆ ಇಳಿದುಕೊಳ್ಳಲು ಜೆಪಿ ಪ್ಯಾಲೇಸ್ ಹೋಟೇಲಿನಲ್ಲಿ ವ್ಯವಸ್ಥೆ ಮಾಡಲಾಗಿತ್ತು. ಭೇಟಿಯ ಸಿದ್ಧತೆಗಳನ್ನೆಲ್ಲ ಅಲ್ಲೇ ಮಾಡಲಾಗಿತ್ತು. ಏಕೆಂದರೆ ಇತ್ತೀಚೆಗೆ ವಾಜಪೇಯಿಯವರಿಗೆ ಮಂಡಿ ಆಪರೇಷನ್ ಆಗಿತ್ತು. ಓಡಾಡಲು ಅವರಿಗೆ ತುಂಬಾ ತೊಂದರೆಯಾಗುತ್ತಿತ್ತು. ವಾಜಪೇಯಿಯವರ ಜೊತೆಗೆ ವಿದೇಶಮಂತ್ರಿ ಜಸವಂತ್‍ಸಿಂಹ, ಹಣಕಾಸು ಮಂತ್ರಿ ಯಶವಂತ್ ಸಿನ್ಹಾ, ವಾಣಿಜ್ಯ ಮಂತ್ರಿ ಮುರಸೋಳಿ ಮಾರನ್, ಸೂಚನಾ ಮತ್ತು ಪ್ರಸಾರಣ ಮಂತ್ರಿ ಸುಷ್ಮಾ ಸ್ವರಾಜ್, ಪ್ರಿನ್ಸಿಪಲ್ ಸೆಕ್ರೆಟರಿ ಬ್ರಜೇಶ್‍ಮಿಶ್ರ ಮತ್ತು ಇಸ್ಲಾಮಾಬಾದಿನಲ್ಲಿ ಭಾರತದ ಹೈಕಮೀಷನರ್ ಆಗಿರುವ ವಿಜಯ್ ನಂಬಿಯಾರ್ ಹಾಗೂ ಅವರ ಜೊತೆ ಕೆಲವು ಆಫೀಸರ್‍ಗಳು ಇದ್ದರು.</p>
			<p>ಹೀಗೆ ಜುಲೈ 15ರಂದು ಆಗ್ರಾ ಭೇಟಿ ಪ್ರಾರಂಭವಾಗುತ್ತಿತ್ತು. ಆದರೆ ಜಸವಂತ ಸಿಂಹರ ಸಲಹೆ ಮೇರೆಗೆ ವಾಜಪೇಯಿಯವರು ರಾಷ್ಟ್ರಪತಿ ಭವನದಿಂದ ರಾತ್ರಿಯ ಭೋಜನ ಮುಗಿಸಿಕೊಂಡು ನೇರವಾಗಿ ಜುಲೈ 14ರ ತಡ ರಾತ್ರಿಯಲ್ಲಿ ಅಲ್ಲಿಗೆ ತಲುಪಿದರು. ಜನರಲ್ ಮುಶರ್ರಫ್ ಪ್ರಸ್ತಾಪಿಸುವ ವಿಷಯಗಳಿಗೆ ಯಾವುದೇ ಮುಖ್ಯ ಅಜೆಂಡಾ ಸಿದ್ಧಗೊಳಿಸಿಕೊಂಡಿರಲಿಲ್ಲ. ತಮ್ಮ ಮೊದಲ ಭಾಷಣದಲ್ಲಿ ವಾಜಪೇಯಿಯವರು ಭಾರತದ ನಿಲುವುಗಳನ್ನು ಸ್ಪಷ್ಟ ಪಡಿಸಿದರು. 'ನಾವು ಜಮ್ಮು ಕಾಶ್ಮೀರ ಸೇರಿದಂತೆ ಎಲ್ಲ ವಿಷಯಗಳನ್ನು ಕುರಿತು ಚರ್ಚಿಸಲು ಮತ್ತು ಮುಂದುವರೆಯಲು ಸಿದ್ಧರಿದ್ದೇವೆ. ಈ ವಿಷಯದಲ್ಲಿ ಎರಡೂ ದೇಶಗಳಲ್ಲಿ ಭಿನ್ನವಾದ ಅಭಿಪ್ರಾಯಗಳಿವೆ ಎಂಬುದನ್ನು ಅಲ್ಲಗಳೆಯಲಾಗುವುದಿಲ್ಲ. ಈ ವಿಷಯವನ್ನು ಸೌಹಾರ್ದಯುತ ವಾತಾವರಣದಲ್ಲಿ ಮುಂದುವರೆಸಬಹುದಾಗಿದೆ. ಆದರೆ ಗಡಿಯಲ್ಲಿನ ಆತಂಕವಾದದ ಕಾರಣದಿಂದ ಈ ವಾತಾವರಣದ ನಿರ್ಮಾಣಕ್ಕೆ ಅಡೆತಡೆ ಬರುತ್ತದೆ. ಜಮ್ಮು ಕಾಶ್ಮೀರ ಸಮಸ್ಯೆ ಬಗೆಹರಿಸುವ ಮತ್ತು ಗಡಿಯ ಆತಂಕವಾದದಂತಹ ಸಮಸ್ಯೆ ಕುರಿತು ಚರ್ಚಿಸುವ ಅವಶ್ಯಕತೆಯಿದೆ' ಎಂದರು. ಇದಲ್ಲದೆ ಭಾರತವು ಸಂಬಂಧವನ್ನು ಸುಧಾರಿಸಲು ತುಳಿದ ಹೆಜ್ಜೆಗಳನ್ನು ಸಹ ಪ್ರತಿಪಾದಿಸಿದರು.</p>
			<p>ಇಡೀ ದಿನ ಆಫೀಸರುಗಳ ಮತ್ತು ಮಂತ್ರಿಗಳ ನಡುವೆ ಚರ್ಚಾ ಸಭೆಗಳು ಜರುಗಿದವು. ಸಂಜೆ ಔಪಚಾರಿಕ ಚರ್ಚೆಯ ಮೊದಲ ಅವಧಿ ಮುಗಿಯಿತು. ಮೊದಲ ಕರಡು ಸಿದ್ಧವಾಯಿತು. ಆದರೆ ಇದರಿಂದ ಚರ್ಚೆ ಮುಂದುವರೆಯಲಿಲ್ಲವೆಂದು ಅನ್ನಿಸತೊಡಗಿದಾಗ ಆ ಕರಡು ಪ್ರತಿಯಲ್ಲಿ ಅನೇಕ ಬಾರಿ ಬದಲಾವಣೆಗಳನ್ನು ಮಾಡಲಾಯಿತು.</p>
			<p>ಆ ರಾತ್ರಿ ಉತ್ತರಪ್ರದೇಶದ ರಾಜ್ಯಪಾಲ ವಿಷ್ಣುಕಾಂತ ಶಾಸ್ತ್ರಿ ಮತ್ತು ಆಗಿನ ಮುಖ್ಯಮಂತ್ರಿ ರಾಜನಾಥ ಸಿಂಹರು ಭೋಜನ ಕಾರ್ಯಕ್ರಮ ಏರ್ಪಡಿಸಿದ್ದರು. ಎಲ್ಲರೂ ಅದರಲ್ಲಿ ಭಾಗವಹಿಸಿದರು. ಮಾರನೇ ದಿನ ಜುಲೈ 16ರ ಬೆಳಗ್ಗೆ ಚರ್ಚೆಯನ್ನು ಪರಾಕಾಷ್ಠೆಗೊಯ್ಯಲು ಪ್ರಯತ್ನಗಳಾಗುತ್ತಲೇ ಇದ್ದವು. ಪರಸ್ಪರ ಒಪ್ಪಂದ ಮಾಡಿಕೊಳ್ಳಲು ಅನೇಕ ಸಾರಿ ಕರಡನ್ನು ತಯಾರಿಸಲಾಯಿತು.</p>
			<p>ಜನರಲ್ ಮುಶರ್ರಫ್‍ರವರು ಜುಲೈ 16ರ ಬೆಳಗ್ಗೆ ಪತ್ರಿಕೆಗಳ ಮತ್ತು ಟಿವಿ ಚಾನಲ್‍ಗಳ ಆಯ್ದ ಸಂಪಾದಕರುಗಳನ್ನು ಉಪಾಹಾರಕ್ಕೆ ಕರೆದರು. ಈ ಭೇಟಿಯ ವಿಡಿಯೋ ರಿಕಾರ್ಡಿಂಗ್ ಮಾಡಲಾಯಿತು. ನಂತರ ಇದನ್ನು ಭಾರತದ ಚಾನಲ್‍ಗಳಲ್ಲಿ ಬಿತ್ತರಿಸಲಾಯಿತು. ಮಾತುಕತೆಯು ಮುರಿದು ಬೀಳಲು ಬಹುಶಃ ಈ ಘಟನೆ ಒಂದು ಮುಖ್ಯವಾದ ವಿಷಯವಾಯಿತು.</p>
			<p>ಮುಶರ್ರಫ್‍ರು ಭಾರತದ ಮೀಡಿಯಾವನ್ನು ತುಂಬಾ ಚೆನ್ನಾಗಿ ಉಪಯೋಗಿಸಿಕೊಂಡರು. ಅವರು ಜಮ್ಮು ಕಾಶ್ಮೀರದ ತಮ್ಮ ನಿಲುವಿಗೆ ಅಂಟಿಕೊಂಡಿದ್ದರು. ಗಡಿಯ ಆತಂಕವಾದವನ್ನು ಒಪ್ಪಿಕೊಳ್ಳಲು ಸಿದ್ಧರಿರಲಿಲ್ಲ. ಕಾರ್ಗಿಲ್ ಕದನದ ಬಗ್ಗೆ ಸ್ಪಷ್ಟವಾಗಿ ಏನೂ ಮಾತಾಡುತ್ತಿರಲಿಲ್ಲ. ವಾಜಪೇಯಿಯವರ ಲಾಹೋರ್ ಯಾತ್ರೆ ಮತ್ತು ಶಿಮ್ಲಾ ಒಪ್ಪಂದವನ್ನು ಒಮ್ಮೆಗೇ ತಿರಸ್ಕರಿಸಿದರು. ಆಗ್ರಾ ಶಿಖರ ಸಮ್ಮೇಳನಕ್ಕಾಗಿ ನಿರ್ಧರಿತವಾಗಿದ್ದ ಅಜೆಂಡಾವನ್ನು ಒಪ್ಪದೆ, ಮುಶರ್ರಫ್‍ರು ತಮ್ಮದೇ ಆದ ಅಜೆಂಡಾವನ್ನು ರೂಪಿಸಿದ್ದರು. ಈ ವಿದ್ಯಮಾನದ ಬಗ್ಗೆ ಭಾರತದಲ್ಲಿನ ಪಾಕೀಸ್ತಾನದ ಹೈ ಕಮೀಷನರ್ ಮತ್ತು ಪಾಕೀಸ್ತಾನದಲ್ಲಿನ ಭಾರತದ ಹೈ ಕಮೀಷನರ್ ಇಬ್ಬರೂ ಅಲ್ಲಿನ ವಿದೇಶ ಸಚಿವಾಲಯದ ಜೊತೆ ಅನೇಕ ಸಲ ಮಾತಾಡಿದರು. ಆದರೆ ಪ್ರಯೋಜನವಾಗಲಿಲ್ಲ. ತನ್ನದೇ ಸಿದ್ಧಾಂತದಂತೆ ನಡೆಯಲು ಮುಶರ್ರಫ್ ಪಟ್ಟು ಹಿಡಿದಿದ್ದರು. ಈ ಸ್ಪೀಡ್‍ಬ್ರೇಕರ್ಸ್‍ಗಳಿಂದ ಆಗ್ರಾ ಶಿಖರ ಸಮ್ಮೇಳನದ ಗಾಡಿಯು ತನ್ನ ಗುರಿ ಮುಟ್ಟಲು ಸಾಧ್ಯವಿಲ್ಲ ಎಂದು ಸ್ಪಷ್ಟವಾಗಿ ಗೋಚರವಾಗುತ್ತಿತ್ತು.</p>
			<p>ವಾಜಪೇಯಿಯವರು ಆಡ್ವಾಣಿ, ಜಸವಂತ್‍ಸಿಂಹ, ಯಶವಂತ್ ಸಿನ್ಹಾ, ಸುಷ್ಮಾಸ್ವರಾಜ್ ಮತ್ತು ಇತರ ಎಲ್ಲ ಹಿರಿಯ ಮಂತ್ರಿಗಳಿಗೆ ತಮ್ಮ ಜೊತೆಯಲ್ಲಿರಲು ಹೇಳಿದರು. ಪಾಕೀಸ್ತಾನದ ಪ್ರತಿನಿಧಿಗಳು ಗಂಟೆಗೊಮ್ಮೆ ಮೀಡಿಯಾದೆದುರು ಬಂದು ತಮ್ಮ ತಮ್ಮ ಅಭಿಪ್ರಾಯ ವ್ಯಕ್ತಪಡಿಸುತ್ತಿದ್ದರು. ಆದರೆ ಯಾವುದಾದರೂ ಮಹತ್ವದ ನಿರ್ಣಯವಿದ್ದರೆ ಸೂಚನಾ ಮತ್ತು ಪ್ರಸಾರಣಾ ಮಂತ್ರಿ ಸುಷ್ಮಾ ಸ್ವರಾಜರು ಸ್ವತಃ ತಾವೇ ಮಾತಾಡುತ್ತಾರೆ ಎಂದು ಭಾರತ ಸರ್ಕಾರದ ವಿದೇಶಮಂತ್ರಿಗಳು ಸೂಚಿಸಿದ್ದರು. ಇದರ ಪರಿಣಾಮವಾಗಿ ಇಡೀ ದಿನ ಎಲ್ಲೆಡೆ ಪಾಕೀಸ್ತಾನದ್ದೇ ಪ್ರತಾಪ ಎದ್ದು ಕಾಣುತ್ತಿತ್ತು.</p>
			<p>ಜನರಲ್ ಮುಶರ್ರಫ್‍ರು ತಮ್ಮ ಪುಸ್ತಕ 'ಇನ್ ದ ಲೈನ್ ಆಫ್ ಫೈರ್'ನಲ್ಲಿ ದೆಹಲಿಯಲ್ಲಿ ಆಡ್ವಾಣಿಯವರೊಡನೆ ನಡೆದ ತಮ್ಮ ಮಾತುಕತೆ ಅಥವಾ ಭೇಟಿಯನ್ನು ಉಲ್ಲೇಖಿಸಿಲ್ಲ. ಜನರಲ್‍ರವರು ದೆಹಲಿಯಲ್ಲಿ ದೊರೆತ ಅದ್ದೂರಿ ಹಾಗೂ ವೈಭವದ ಸ್ವಾಗತವನ್ನು ವರ್ಣಿಸಿದ್ದಾರೆ. ಜುಲೈ 16ರ ಸಭೆಗಳ ಬಗ್ಗೆ ಪ್ರಸ್ತಾಪಿಸುತ್ತ ಸಭೆಗಳ ಆರಂಭವು ಚೆನ್ನಾಗಿತ್ತು. ಉತ್ಸಾಹದಾಯಕವಾಗಿತ್ತು. ಆದರೆ ಅಂತ್ಯ ನಿರಾಶದಾಯಕವಾಗಿತ್ತು ಎಂದು ಬರೆದಿದ್ದಾರೆ.</p>
			<p>ಭೋಜನಕ್ಕಿಂತ ಮುಂಚೆ ಹಾಗೂ ನಂತರದಲ್ಲಾದ ಎರಡು ಸಭೆಗಳ ಆರಂಭವು ಮುಶರ್ರಫ್ ಹಾಗೂ ವಾಜಪೇಯಿಯವರ ಚರ್ಚೆಯಿಂದ ಶುರುವಾಯಿತು. ನಂತರ ಎರಡೂ ದೇಶಗಳ ವಿದೇಶಾಂಗ ಮಂತ್ರಿಗಳು ಮತ್ತು ಆಫೀಸರ್‍ಗಳು ಅದರಲ್ಲಿ ಸೇರಿಕೊಂಡರು. ಅಲ್ಲಿ ಸಂಯುಕ್ತ ಘೋಷಣಾಪತ್ರವನ್ನು ಸಿದ್ಧಗೊಳಿಸಲಾಯಿತು. ಈ ಪತ್ರದಲ್ಲಿ ಆತಂಕವಾದವನ್ನು ನಿಂದಿಸಲಾಗಿತ್ತು. ಅಲ್ಲದೆ ಎರಡೂ ದೇಶಗಳ ನಡುವಿನ ಸಂಬಂಧ ಸುಧಾರಿಸಲು ಕಾಶ್ಮೀರ ಸಮಸ್ಯೆಯ ಪರಿಹಾರದ ಹುಡುಕಾಟದ ಅವಶ್ಯಕತೆಗೆ ಒತ್ತು ನೀಡಲಾಗಿತ್ತು. ವಾಜಪೇಯಿಯವರು ತಂಗಿದ್ದ ಜೆಪಿ ಪ್ಯಾಲೇಸ್ ಹೋಟೆಲಿನಲ್ಲೇ ಹಸ್ತಾಕ್ಷರ ಹಾಕುವ ಔಪಚಾರಿಕ ಕಾರ್ಯಕ್ರಮ ಸಂಜೆಗೆ ನಡೆಯಬೇಕಿತ್ತು.</p>
			<p>ಭೇಟಿಯ ಸಮಯದಲ್ಲಿ ವಾಜಪೇಯಿಯವರ ಜೊತೆ ಆಡ್ವಾಣಿ, ಜಸವಂತಸಿಂಹ, ಪ್ರಿನ್ಸಿಪಲ್ ಸೆಕ್ರೆಟರಿ ಬ್ರಜೇಶ್‍ಮಿಶ್ರ ಮತ್ತು ವಿದೇಶ ಸಚಿವಾಲಯದ ಆಫೀಸರುಗಳು ಇದ್ದರು. ಮುಶರ್ರಫ್ ಜೊತೆಗೆ ಸೇನೆಯ ಆಫೀಸರುಗಳಿದ್ದರು. ಮಾತುಕತೆಯ ಸಂದರ್ಭದಲ್ಲೂ ಸಹ ಮುಶರ್ರಫ್‍ರು ಪ್ರಧಾನಿಗಿಂತ ಹೆಚ್ಚಾಗಿ ಸೇನಾಮುಖ್ಯಸ್ಥನಂತೆಯೇ ವರ್ತಿಸುತ್ತಿದ್ದರು. ಜಮ್ಮು ಕಾಶ್ಮೀರ ಸಮಸ್ಯೆಯನ್ನೇ ಮುಖ್ಯ ವಿಷಯವನ್ನಾಗಿ ಮಾಡಿಕೊಂಡು ಪಾಕೀಸ್ತಾನದ ಕುಮ್ಮಕ್ಕಿನಿಂದ ಗಡಿಯಲ್ಲಿ ಯಾವುದೇ ಆತಂಕವಾದಿ ಚುನಾವಣೆಗಳು ನಡೆಯುತ್ತಿಲ್ಲ ಎಂದು ಹೇಳತೊಡಗಿದರು. ಈ ರೀತಿಯ ಸೈನಿಕ ವರ್ತನೆಯಿಂದ ಮಾತುಕತೆ ಮುಂದುವರೆಯಲು ಸಾಧ್ಯವಾಗಲಿಲ್ಲ. ಆದ್ದರಿಂದ ಈ ಜವಾಬ್ದಾರಿಯನ್ನು ಎರಡೂ ದೇಶಗಳ ವಿದೇಶಮಂತ್ರಿಗಳಿಗೆ ವಹಿಸಲಾಯಿತು.</p>
			<p>ವಿದೇಶಾಂಗ ಮಂತ್ರಿ ಜಸವಂತಸಿಂಹ ಮತ್ತು ಪಾಕೀಸ್ತಾನದ ವಿದೇಶಾಂಗ ಮಂತ್ರಿ ಅಬ್ದುಲ್ ಸತ್ತಾರ್ ಇಬ್ಬರೂ ಮತ್ತೆ ಮತ್ತೆ ಸಂಯುಕ್ತ ಘೋಷಣಾ ಪತ್ರದ ಕರಡು ಪ್ರತಿಯ ಕುರಿತಂತೆ ಚರ್ಚಿಸುತ್ತಿದ್ದರು. ಆ ಕರಡು ಪ್ರತಿಯನ್ನು ಮತ್ತೆ ಮತ್ತೆ ಬದಲಾಯಿಸಲಾಗುತ್ತಿತ್ತು. ಎರಡೂ ದೇಶಗಳಿಗೆ ಒಪ್ಪಿಗೆಯಾಗುವಂತಹ ಕರಡನ್ನು ಸಿದ್ಧಪಡಿಸಲು ಪ್ರಯತ್ನಿಸಲಾಯಿತು. ಗೆದ್ದೆನೆಂದು ಬೀಗುತ್ತ ತನ್ನ ಹೆಚ್ಚುಗಾರಿಕೆ ತೋರಿಸುತ್ತ ವಾಪಸಾಗಲು ಮುಶರ್ರಫ್‍ರು ಯಾವುದಾದರೂ ಒಪ್ಪಂದಕ್ಕೆ ಬರಲು ಬಯಸುತ್ತಿದ್ದರು.</p>
			<p>ಕಾಗದವೊಂದರಲ್ಲಿ ಕೆಲವು ಸಲಹೆಗಳನ್ನು ಬರೆದು ಅಬ್ದುಲ್ ಸತ್ತಾರರು ಜಸವಂತಸಿಂಹರಿಗೆ ಕೊಟ್ಟಾಗ ಅವರು ಅದರಲ್ಲಿ ಕೆಲವು ಬದಲಾವಣೆ ಮಾಡಿದರು. ಮತ್ತೆ ಜಸವಂತರು ಒಂದು ಕಾಗದದ ಮೇಲೆ ಪೆನ್ಸಿಲ್‍ನಲ್ಲಿ ಬರೆದು ಕೊಟ್ಟಾಗ ಸತ್ತಾರರು ಮತ್ತೆ ಅದನ್ನು ಬದಲಾಯಿಸಿದರು. ಬಹಳ ಹೊತ್ತಿನವರೆಗೆ ಹೀಗೇ ನಡೆಯುತ್ತಿತ್ತು. ಕೊನೆಗೆ ಸತ್ತಾರರು ನಾನಿದರ ಬಗ್ಗೆ ಪ್ರಧಾನಿಯವರ ಅನುಮತಿ ಕೇಳುತ್ತೇನೆ ಎಂದು ನುಡಿದರು. ಅಷ್ಟು ಹೊತ್ತಿಗೆ ಮುಶರ್ರಫ್ ತಾವು ತಂಗಿದ್ದ ಅಮರವಿಲಾಸ ಹೋಟೇಲಿಗೆ ಹಾಗೂ ವಾಜಪೇಯಿಯವರು ತಮ್ಮ ಕೋಣೆಗೆ ಹೋಗಿಬಿಟ್ಟಿದ್ದರು. ಕರಡು ಪ್ರತಿಯನ್ನು ಮುಶರ್ರಫ್‍ಗೆ ತೋರಿಸಿಕೊಂಡು ಕೆಲವು ಬದಲಾವಣೆಗಳ ಸಮೇತ ಸತ್ತಾರ್ ವಾಪಸ್ಸಾದರು. ಈಗ ನಾವು ಈ ಕರಡು ಪ್ರತಿಯನ್ನು ಒಪ್ಪಿಕೊಳ್ಳಬಹುದೇ? ಎಂದು ಜಸವಂತರು ಕೇಳಿದರು. ಆ ಕರಡು ಹಾಗೂ ಆ ಬದಲಾವಣೆಗಳನ್ನು ನೋಡಿದ ಮೇಲೆ ಜಸವಂತ ಸಿಂಹರು ಇದುವರೆಗೂ ನಾನು ಪಾಕೀಸ್ತಾನದೊಂದಿಗೆ ಮೃದು ಧೋರಣೆ ತಳೆದಿದ್ದೆ ಎಂದು ಪರಾಮರ್ಶಿಸಿಕೊಂಡರು.</p>
			<p>ಆ ಕರಡು ಪ್ರತಿಯನ್ನು ಹಿಡಿದುಕೊಂಡು ಜಸವಂತರು ವಾಜಪೇಯಿಯವರ ಬಳಿ ಹೋದರು. ಪ್ರಧಾನಮಂತ್ರಿ ವಾಜಪೇಯಿ ತಮ್ಮ ಜೊತೆಯ ಮಂತ್ರಿಗಳನ್ನೆಲ್ಲ ಕರೆದು ಅದನ್ನು ತೋರಿಸಿದರು. ಅದರಲ್ಲಿ ಗಡಿಯಲ್ಲಿನ ಆತಂಕವಾದದ ಉಲ್ಲೇಖವಿರಲಿಲ್ಲ. ಆಗ ಆಡ್ವಾಣಿಯವರು ಇದನ್ನು ಒಪ್ಪಲಾಗುವುದಿಲ್ಲ ಎಂದು ಹೇಳಿದರು. 'ಆತಂಕವಾದವನ್ನು ನಿಲ್ಲಿಸುವ ಬಗ್ಗೆ ಇದರಲ್ಲಿ ಹೆಚ್ಚು ಒತ್ತು ನೀಡಬೇಕು. ಇದಾಗದ ಹೊರತು ಮಾತುಕತೆ ಮುಂದುವರೆಸುವುದು ಸಾಧ್ಯವೇ ಇಲ್ಲ. ಇದರ ಜೊತೆಗೆ ಶಿಮ್ಲಾ ಒಪ್ಪಂದ ಹಾಗೂ ಲಾಹೋರಿನ ಒಪ್ಪಂದಗಳನ್ನು ಹೇಗೆ ಮರೆಯಲು ಸಾದ್ಯ? ಕಾರ್ಗಿಲ್‍ನ ಅತಿಕ್ರಮಣವನ್ನು ಸುಳ್ಳೆನ್ನಲು ಸಾಧ್ಯವೇ?' ಎಂಬುದು ಎಲ್ಲರ ಒಮ್ಮತವಾಗಿತ್ತು.</p>
			<p>ಜಸವಂತರು ಪಾಕ್‍ನ ವಿದೇಶಾಂಗ ಮಂತ್ರಿ ಬಳಿಗೆ ಬಂದರು. ಆ ಕರಡು ಪ್ರತಿ ಒಪ್ಪಿಗೆಯಾಗಿಲ್ಲ ಎಂದರು. 'ಭಾರತ-ಪಾಕೀಸ್ತಾನಗಳ ಮಧ್ಯೆ ಒಪ್ಪಂದದ ಮಾತಾಡುವುದು ಅಷ್ಟು ಸುಲಭವಲ್ಲ ಎಂಬುದನ್ನು ನಾನು ತಿಳಿದಿದ್ದೇನೆ' ಎಂದು ಸತ್ತಾರ್ ಹೇಳಿದರು. ಜಸವಂತರು ವಾಪಸ್ಸು ಬಂದರು. ಸ್ವಲ್ಪ ಹೊತ್ತಾದ ಮೇಲೆ ಭಾರತದಲ್ಲಿದ್ದ ಪಾಕೀಸ್ತಾನದ ಹೈಕಮೀಷನರ್ ಅಶ್ರಫ್ ಜಹಾಂಗೀರ್ ಕಾಜಿ ಜಸವಂತರ ಹತ್ತಿರ ಬಂದರು. 'ಇನ್ನು ಯಾವುದಾದರೂ ಮಾರ್ಗ ಉಳಿದಿದೆ ಎಂದು ನಿಮಗನ್ನಿಸುತ್ತಿದೆಯೇ?' ಎಂದರು. 'ಇನ್ನು ಮುಂದುವರೆಯುವುದು ಸಾಧ್ಯವಿಲ್ಲ ಎಂದು ನನಗನ್ನಿಸುತ್ತಿದೆ' ಎಂದು ಜಸವಂತರು ಹೇಳಿದರು.</p>
			<p>'ಯಾಕೆ ಮುಂದುವರೆಯಲು ಸಾಧ್ಯವಿಲ್ಲ ಮಿಸ್ಟರ್ ಸಿಂಹರೇ?' ಎಂದು ಕಾಜಿಯವರು ಕೇಳಿದರು. ಇದಕ್ಕೆ ಜಸವಂತರು, 'ಕ್ಯಾಬಿನೆಟ್‍ನಲ್ಲಿ ನನ್ನ ಜೊತೆಯವರೆಲ್ಲರಿಗೂ ಈ ವಿಷಯದಲ್ಲಿ ಮುಂದುವರೆದು ಮಾತಾಡಲು ಇಷ್ಟವಿಲ್ಲ' ಎಂದರು. ಕಾಜಿಯವರಿಗೆ ಎಲ್ಲವೂ ಅರ್ಥವಾಯಿತು. ಆಡ್ವಾಣಿಯವರ ಜೊತೆ ಸೇರಿ ಆಗ್ರಾ ಸಮಿಟ್‍ನ ವಿಷಯಗಳನ್ನು ಮುಂದುವರೆಸಿದವರು ಕಾಜಿಯವರೇ. ಮತ್ತೆ ಕೆಲವು ಪ್ರಯತ್ನಗಳನ್ನು ಮಾಡಲಾಯಿತು.</p>
			<p>ಜನರಲ್ ಮುಶರ್ರಫ್‍ರು ಮತ್ತೊಮ್ಮೆ ವಾಜಪೇಯಿಯವರನ್ನು ಭೇಟಿಯಾಗುವ ಇಚ್ಛೆ ವ್ಯಕ್ತಪಡಿಸಿದರು. ಬಹಳ ಹೊತ್ತಿನವರೆಗೆ ವಾಜಪೇಯಿಯವರ ಕೋಣೆಯಲ್ಲೇ ಮಾತಾಡಿದರು. ಮುಶರ್ರಫ್ ಮಾತಾಡುತ್ತಲೇ ಹೋದರು. ವಾಜಪೇಯಿಯವರು ಆಲಿಸುತ್ತಲೇ ಇದ್ದರು. ಅವರ ವ್ಯಕ್ತಿತ್ವದಲ್ಲಿ ಎದ್ದು ಕಾಣುವುದೆಂದರೆ ಇನ್ನೊಬ್ಬರ ಮಾತನ್ನು ಗಮನವಿಟ್ಟು ಆಲಿಸುವ ಅವರ ಗುಣ. ತೀರ ಅನಿವಾರ್ಯವಾದರೆ ಮಾತ್ರ ಮಾತಾಡುತ್ತಾರೆ. ಆದರೆ ವಾಜಪೇಯಿಯವರ ಮೌನವು ಮುಶರ್ರಫ್‍ರಿಗೆ ಅರ್ಥವಾಗಲೇ ಇಲ್ಲ.</p>
			<p>ಮುಶರ್ರಫ್‍ರ ಮಾತುಗಳನ್ನು ವಾಜಪೇಯಿಯವರು ಸುಮ್ಮನೆ ಆಲಿಸುತ್ತಲೇ ಇದ್ದರು. ಅವರ ಮೇಲೆ ಯಾವುದೋ ಒತ್ತಡವಿದೆ ಎಂದು ಅನ್ನಿಸುತ್ತಿತ್ತು. ನಮ್ಮಿಬ್ಬರ ಮೇಲೂ ಬಹಳ ಒತ್ತಡಗಳಿವೆ. ಅದಕ್ಕೆ ಯಾವುದೇ ಒಪ್ಪಂದವಾಗುತ್ತಿಲ್ಲ ಎಂದು ಮುಶರ್ರಫ್ ಹೇಳಿದರು. ಮುಶರ್ರಫ್‍ರು ಆಡ್ವಾಣಿಯವರನ್ನೇ ಹೊಣೆಗಾರರನ್ನಾಗಿಸಿದರು. ಏಕೆಂದರೆ ಜುಲೈ 14ರ ರಾತ್ರಿ ಆಡ್ವಾಣಿಯವರನ್ನು ಭೇಟಿಯಾಗಿದ್ದಾಗಲೇ ಈ ಚರ್ಚೆಯಿಂದ ಯಾವುದೇ ಮಹತ್ವದ ಒಪ್ಪಂದವಾಗುವುದಿಲ್ಲ ಎಂದು ಮುಶರ್ರಫ್‍ಗೆ ಅನ್ನಿಸುತ್ತಿತ್ತು. ಆದರೆ ಇಡೀ ರಕ್ಷಣಾ ಕ್ಯಾಬಿನೆಟ್ ಸಮಿತಿಯು ಈ ಚರ್ಚಾಂಶದ ಕರಡನ್ನು ಒಪ್ಪಲಿಲ್ಲ ಎಂದು ಹಬ್ಬಿಸಲಾಯಿತು.</p>
			<p>ಅಶ್ರಫ್‍ಕಾಜಿ ಮತ್ತು ಆಡ್ವಾಣಿಯವರ ನಂಟು ಉತ್ತಮವಷ್ಟೇ ಅಲ್ಲದೆ ಪಾರಿವಾರಿಕ ನಂಟಿನಂತೆ ಆಗಿತ್ತು. ಮತ್ತೇಕೆ ಕಾಜಿಯವರು ಆಡ್ವಾಣಿಯವರ ಜೊತೆ ಮಾತು ಮುಂದುವರೆಸಲಿಲ್ಲ? 'ಆಡ್ವಾಣಿಯವರು ತುಂಬಾ ಗಂಭೀರವಾದ ಹಾಗೂ ತುಂಬಾ ಒಳ್ಳೆಯ ವ್ಯಕ್ತಿ. ಆದರೆ ನನಗೆ ದೆಹಲಿಯಲ್ಲಿ ಭೇಟಿಯಾದ ಆಡ್ವಾಣಿಯವರಿಗೂ ಮತ್ತು ಆಗ್ರಾದಲ್ಲಿ ಕಂಡ ಆಡ್ವಾಣಿಯವರಿಗೂ ಬಹಳ ವ್ಯತ್ಯಾಸ ಕಾಣಿಸಿತು. ಇಂಥಹ ಮಹತ್ವಪೂರ್ಣವಾದ ಭೇಟಿಗೆ ಸಿದ್ಧರಾಗುವ ಮುಂಚೆ ಸ್ವಲ್ಪ ಅವಶ್ಯಕವಾದ ಹೋಂವರ್ಕ್ ಮಾಡಿಕೊಳ್ಳಬೇಕಿತ್ತೆ? ಮತ್ತು ಮಾರ್ಗ ಕಂಡುಹಿಡಿಯಲಾಗಿತ್ತೆ? ಇಂಥಹ ರಾಜಕೀಯ ಭೇಟಿಗಿಂತ ಅದರಲ್ಲೂ ಮುಖ್ಯವಾಗಿ ಶಿಖರ ಸಮ್ಮೇಳನಕ್ಕಿಂತ ಮುಂಚೆ ಆಡ್ವಾಣಿಯವರಂಥಹ ಹಿರಿಯ ಮಂತ್ರಿಗಳು ತಮ್ಮ ಅತಿಥಿಯ ಜೊತೆ ಈ ರೀತಿಯ ನೇರವಾದ ಮಾತಾಡುವುದು ಅವಶ್ಯಕವಾಗಿತ್ತೆ? ಎಂದು ಅನೇಕರು ನಂತರ ಪ್ರಶ್ನಿಸಿದರು ಎಂದು ಕಾಜಿಯವರು ಸ್ವಲ್ಪ ದಿನಗಳ ನಂತರ ಹೇಳಿದರು.</p>
			<p>ವಾಜಪೇಯಿಯವರು ತಂಗಿದ್ದ ಜೆಪಿ ಪ್ಯಾಲೇಸ್ ಹೋಟೇಲಿನಲ್ಲಿ ಹಸ್ತಾಕ್ಷರ ಕಾರ್ಯನಡೆಯಬೇಕಿತ್ತು. ಹಾಲ್‍ನಲ್ಲೆ ಇಬ್ಬರಿಗೂ ಕುರ್ಚಿಗಳನ್ನು ಹಾಕಲಾಯಿತು. ಮುಶರ್ರಫ್‍ರು ವಾಜಪೇಯಿಯವರೊಡನೆ ಮಾತು ಮುಗಿಸಿಕೊಂಡು ತಾವು ಇಳಿದುಕೊಂಡಿದ್ದ ಅಮರವಿಲಾಸ ಹೋಟೇಲಿಗೆ ಡ್ರೆಸ್ ಬದಲಾಯಿಸಿಕೊಳ್ಳುವುದಕ್ಕೆ ತೆರಳಿದರು. ಅವರು ಸಲ್‍ವಾರ್‍ಕಮೀಜ್ ತೊಟ್ಟುಕೊಳ್ಳಬೇಕಿತ್ತು. ಹಸ್ತಾಕ್ಷರದ ನಂತರ ಅಜ್ಮೇರ್‍ನ ದರ್ಗಾಕ್ಕೆ ಹೋಗಬೇಕಿತ್ತು. ಆಗ ಪಾಕ್‍ನ ವಿದೇಶಮಂತ್ರಿ ಮತ್ತು ವಿದೇಶಾಂಗ ಕಾರ್ಯದರ್ಶಿಗಳು ಭಾರತವು ತನ್ನ ಹೆಜ್ಜೆಯನ್ನು ಹಿಂದಕ್ಕೆ ಇಟ್ಟಿದೆ ಎಂದು ಹೇಳಿದರು. ಮುಶರ್ರಫ್‍ರಿಗೆ ಸಿಟ್ಟು ಬಂತು. 'ಅದು ಹೇಗೆ? ಏನಾಯ್ತು?' ಎಂದು ಪ್ರಶ್ನಿಸಿದರು. 'ಅವರ ಕ್ಯಾಬಿನೆಟ್ ಒಪ್ಪಲಿಲ್ಲವಂತೆ' ಎಂಬ ಉತ್ತರ ಬಂತು.</p>
			<p>'ಅದ್ಯಾವ ಕ್ಯಾಬಿನೆಟ್? ಆಗ್ರಾದಲ್ಲಿ ಯಾವ ಕ್ಯಾಬಿನೆಟ್ಟೂ ಇಲ್ಲ' ಎಂದು ಮುಶರ್ರಫ್ ಹೇಳಿದರು. ಕೂಡಲೇ ಇಸ್ಲಾಮಾಬಾದ್‍ಗೆ ತೆರಳಲು ಅವರು ನಿರ್ಧರಿಸಿದರು. ಕಾರ್ಯದರ್ಶಿಗಳಿಬ್ಬರೂ ಅವರನ್ನು ಶಾಂತಗೊಳಿಸಲು ಪ್ರಯತ್ನಿಸಿದರು. ಇನ್ನೂ ಸ್ವಲ್ಪ ಕಾಲಾವಕಾಶ ಬೇಡಲಾಯಿತು. ಮತ್ತೆ ಡ್ರಾಫ್ಟ್‍ನ್ನು ಮರು ರಚಿಸುವ ಪ್ರಯತ್ನಗಳಾದವು. ಮೂರು ಗಂಟೆಗಳ ನಂತರ ಅವರು ಡ್ರಾಫ್ಟ್‍ನ್ನು ತೋರಿಸಿದರು. ಅದನ್ನು ಒಪ್ಪಲಾಯಿತು. 'ನಾಳಿನ ಪತ್ರಿಕೆಗಳಲ್ಲಿ ನೋಡು, ಆಗ್ರಾದ ಘೋಷಣೆ ಮುಖ್ಯ ಸುದ್ದಿಯಾಗಿರುತ್ತದೆ' ಎಂದು ಮುಶರ್ರಫ್ ತಮ್ಮ ಪತ್ನಿಗೆ ಹೇಳಿದರು. ಘೋಷಣಾ ಪತ್ರವು ಹಸ್ತಾಕ್ಷರಕ್ಕೆ ಹೋಗಬೇಕಿತ್ತು. ಮತ್ತೆ ಭಾರತ ಒಪ್ಪುತ್ತಿಲ್ಲ ಎಂಬ ವಿಚಾರ ಕಿವಿಗೆ ಬಿತ್ತು. ಈಗಂತೂ ಮುಶರ್ರಫ್‍ರಿಗೆ, 'ತೀರ ಅತಿಯಾಯ್ತು, ಕಾಲ ಮೀರಿದೆ' ಎಂದನ್ನಿಸಿತು. ತಕ್ಷಣವೇ ಇಸ್ಲಾಮಾಬಾದಿಗೆ ತೆರಳಲು ಅವರು ತೀರ್ಮಾನಿಸಿಬಿಟ್ಟರು. ಅವರ ವಿದೇಶಾಂಗ ಮಂತ್ರಿಯು ಪ್ರೋಟೋಕಾಲನ್ನು ನೆನಪಿಸುತ್ತ ವಾಜಪೇಯಿಯವರನ್ನು ಭೇಟಿಯಾಗಲು ತಿಳಿಸಿದರು.</p>
			<p>ರಾತ್ರಿ 11 ಗಂಟೆಗೆ ವಾಜಪೇಯಿಯವರನ್ನು ಮುಶರ್ರಫ್ ಭೇಟಿ ಮಾಡಿದರು. ಇದರಿಂದ ನಾವಿಬ್ಬರೂ ಅವಮಾನವನ್ನು ಅನುಭವಿಸಬೇಕಾಗಿದೆ ಎಂದು ಮುಶರ್ರಫ್ ನುಡಿದರು. ನಮ್ಮಿಬ್ಬರಿಗಿಂತ ಉನ್ನತ ಸ್ಥಾನದಲ್ಲಿ ಕೂತ ಯಾರೋ ಈ ಭೇಟಿಯನ್ನು ತಮ್ಮಂತೆಯೇ ನಿಯಂತ್ರಿಸುತ್ತಿದ್ದಾರೆ ಎಂದು ನನಗನ್ನಿಸುತ್ತಿದೆ. ವಾಜಪೇಯಿ ಸುಮ್ಮನಿದ್ದರು. ಮುಶರ್ರಫ್‍ರು ವಾಜಪೇಯಿಯವರಿಗೆ ಧನ್ಯವಾದಗಳನ್ನು ಹೇಳಿದರು. ವೇಗವಾಗಿ ಕೋಣೆಯಿಂದ ಹೊರಗೆ ಬಂದರು. ಅಜ್ಮೀರ್‍ಗೆ ತೆರಳುವ ಕಾರ್ಯವನ್ನು ಮೊದಲೇ ರದ್ದು ಮಾಡಲಾಗಿತ್ತು.</p>
			<p>'ದೇರ್ ಈಸ್ ಎ ಮ್ಯಾನ್, ದೇರ್ ಈಸ್ ಎ ಮೂಮೆಂಟ್. ವೆನ್ ಮ್ಯಾನ್ ಅಂಡ್ ಮೂಮೆಂಟ್ ಮೀಟ್, ಹಿಸ್ಟ್ರಿ ಈಸ್ ಮೇಡ್' (ವ್ಯಕ್ತಿ ಇದ್ದಾನೆ. ಕ್ಷಣವೊಂದಿದೆ. ವ್ಯಕ್ತಿ ಮತ್ತು ಕ್ಷಣ ಸೇರುವಲ್ಲಿ ಇತಿಹಾಸ ನಿರ್ಮಾಣವಾಗುತ್ತದೆ) ಎಂದು ಮುಶರ್ರಫ್ ಬರೆದರು.</p>
			<p>'ವಾಜಪೇಯಿಯವರು ಆ ಸಮಯವನ್ನು ಅರ್ಥಮಾಡಿಕೊಳ್ಳಲಿಲ್ಲ. ಇತಿಹಾಸದಲ್ಲಿ ತಮ್ಮ ಸ್ಥಾನವನ್ನು ಕಾಯ್ದುಕೊಳ್ಳುವ ಸದವಕಾಶವನ್ನು ಅವರು ಕಳೆದುಕೊಂಡುಬಿಟ್ಟರು' ಎಂದು ಮುಶರ್ರಫ್ ಹೇಳುತ್ತಾರೆ. ಜನರಲ್ ಮುಶರ್ರಫ್‍ರ ವಾಹನ ಹೋಟೇಲಿನಿಂದ ಹೊರಗೆ ಬಂದಾಗ ದಾರಿಯ ಇಕ್ಕೆಡೆಗಳಲ್ಲೂ ಮೀಡಿಯಾದವರ ಗುಂಪಿತ್ತು. ಆದರೆ ಮಾತು ಸಾಧ್ಯವಿರಲಿಲ್ಲ. 'ಸಂಬಂಧವನ್ನು ತಿಳಿಗೊಳಿಸಲು ನಡೆದ ಈ ಪ್ರಯತ್ನ ದುಃಖಾಂತವಾಯಿತು' ಎಂದು ಮುಶರ್ರಫ್ ಹೇಳುತ್ತಾರೆ. ಇಸ್ಲಾಮಾಬಾದ್‍ಗೆ ಹೋಗುವ ವಿಮಾನ ಹಾರಲು ಸಿದ್ಧವಾಗಿತ್ತು.</p>
			<p>ಸಂಸತ್ತಿನಲ್ಲಿ ಪ್ರತಿಪಕ್ಷಗಳು ಪ್ರಧಾನಮಂತ್ರಿ ವಾಜಪೇಯಿಯವರಿಗೆ ಮುತ್ತಿಗೆ ಹಾಕಲು ಕಾಯುತ್ತಿದ್ದವು. ಪ್ರತಿಪಕ್ಷಗಳ ಸಂಸದರೆಲ್ಲ ತಮ್ಮ ತಮ್ಮ ಪ್ರಶ್ನೆಗಳ ಬಾಣಗಳನ್ನು ಮಸೆಯುತ್ತಿದ್ದರು. ಟೀಕೆಗಳ ಬಂದೂಕುಗಳನ್ನು ಗುರಿಯಿಟ್ಟಿದ್ದರು. ಈ ಸಾರಿ ಪ್ರತಿ ಪಕ್ಷಗಳ ಪ್ರಹಾರದಿಂದ ತಪ್ಪಿಸಿಕೊಳ್ಳುವುದು ಅಷ್ಟು ಸುಲಭವಲ್ಲ. ಮೊದಲು ಲಾಹೋರ್ ಯಾತ್ರೆ, ನಂತರ ಕಾರ್ಗಿಲ್ ಮತ್ತು ಈಗ ಆಗ್ರಾದ ವ್ಯರ್ಥ ಸಮಿಟ್ ಎಂದು ಅವೆಲ್ಲ ಭಾವಿಸಿದವು.</p>
			<p>'ತಮ್ಮ ಕರ್ಮಗಳನ್ನು ಅತಿಥಿಗಳು ಮನಸ್ಸಿನಲ್ಲಿಟ್ಟುಕೊಂಡು ಬರುತ್ತಾರೆ. ನಮ್ಮ ಕರ್ಮಗಳೂ ಹಾಗೇ ಇದ್ದಾಗ ನಾವೇನು ಮಾಡಲು ಸಾಧ್ಯ?' ವಾಜಪೇಯಿಯವರು ಇಷ್ಟು ಮಾತಾಡುತ್ತಿದ್ದಂತೆಯೇ ರಾಜ್ಯ ಸಭೆಯಲ್ಲಿ ನಡೆಯುತ್ತಿದ್ದ ಗದ್ದಲವು ಭಾರೀ ನಗುವಾಗಿ ಪರಿವರ್ತನೆಯಾಯಿತು. ಆಗ್ರಾ ಸಮಿಟ್ ಫೇಲಾದ ನಂತರ ಪ್ರಧಾನಮಂತ್ರಿ ವಾಜಪೇಯಿಯವರು ರಾಜ್ಯ ಸಭೆಯ ಚರ್ಚೆಯಲ್ಲಿ ಉತ್ತರಿಸುತ್ತಿದ್ದರು. ತನ್ನ ವಿಫಲತೆಗಳನ್ನು ಕೇವಲ ಸಾರ್ವಜನಿಕ ದೃಷ್ಟಿಯಿಂದ ಸ್ವೀಕರಿಸುವ ಅಲ್ಲದೆ ಅದರ ಬಗ್ಗೆ ಸ್ವತಃ ತಾನೇ ನಗುವಂತಹ ಧೈರ್ಯವಿರುವ ಗುಣ ವಾಜಪೇಯಿಯವರನ್ನು ಬಿಟ್ಟರೆ ಇನ್ನು ಉಳಿದವರಲ್ಲಿ ಕಾಣುವುದು ಅಪರೂಪವೇ!</p>
			<p>ಸಾಕಷ್ಟು ಕಠಿಣ ಚರ್ಚೆಯಾಯಿತು ಎಂದು ಗೃಹ ಮಂತ್ರಿ ಲಾಲ್‍ಕೃಷ್ಣ ಆಡ್ವಾಣಿಯವರು ಹೇಳಿದರು. 'ನಾವು ಈಗಾಗಲೇ ಮೂರು ಯುದ್ಧಗಳನ್ನು ಎದುರಿಸಿದ್ದೇವೆ. ಮತ್ತೆ ಈಗ ಯುದ್ಧವನ್ನು ಬಯಸುವುದಿಲ್ಲ. ಜಿಹಾದ್ ಹೆಸರಿನಲ್ಲಿ ನಡೆಸುತ್ತಿರುವ ಆತಂಕವಾದದಿಂದಾಗುವ ನಷ್ಟವನ್ನು ನಿಮ್ಮ ದೇಶದಲ್ಲಿ ಅನುಭವಿಸಬೇಕಾಗುತ್ತದೆ.' ಎಂದು ಆಡ್ವಾಣಿಯವರು ಮುಶರ್ರಫ್‍ರಿಗೆ ಹೇಳಿದರು.</p>
			<p>ಜನರಲ್ ಮುಶರ್ರಫ್‍ರ ಪುಸ್ತಕ ‘ಇನ್ ದ ಲೈನ್ ಆಫ್ ಫೈರ್' 2006ರಲ್ಲಿ ಬಿಡುಗಡೆ ಆದಾಗ ವಾಜಪೇಯಿಯವರು ತಮ್ಮ ಅಭಿಪ್ರಾಯ ವ್ಯಕ್ತಪಡಿಸುತ್ತಾ, `ಮುಶರ್ರಫ್‍ರ ವಾದ ಕೇಳಿ ನನಗೆ ಅಚ್ಚರಿಯಾಗುತ್ತದೆ. ಅವರನ್ನೇ ಆಗಲಿ, ನನ್ನನ್ನೇ ಆಗಲಿ ಯಾರೂ ಅಪಮಾನಿಸಲಿಲ್ಲ. ಗಡಿಯಲ್ಲಿನ ಆತಂಕವಾದವನ್ನು ನಿಲ್ಲಿಸದ ಹೊರತು ಸಂಬಂಧವನ್ನು ಸುಧಾರಿಸುವುದು ಸಾದ್ಯವಿಲ್ಲ ಎಂಬುದು ನಮ್ಮ ಸರ್ಕಾರದ ಎಲ್ಲರ ಅಭಿಮತವಾಗಿತ್ತು. ಆದರೆ ಮುಶರ್ರಫ್‍ರು ಮಾತುಕತೆಯ ಸಂದರ್ಭದಲ್ಲಿ ಈ ಹಿಂಸೆಯನ್ನು ಆತಂಕವಾದವೆಂದು ಒಪ್ಪಲಿಲ್ಲ. ಅದನ್ನು ಅವರು ಜಮ್ಮು ಕಾಶ್ಮೀರದ ಜನತೆಯ ಸ್ವಾತಂತ್ರ್ಯದ ಕದನ ಎಂದು ಬಣ್ಣಿಸಿದರು. ಮುಶರ್ರಫ್‍ರ ಈ ವಾದವನ್ನು ಭಾರತವು ಒಪ್ಪಿಕೊಳ್ಳಲಿಲ್ಲ. ಬಹುಶಃ ಇದರಿಂದಲೇ ಆಗ್ರಾ ಸಮಿಟ್ ಫೇಲಾಯಿತು.</p>
			<p>'ಸಭೆಯ ಹಿಂದಿನ ರಾತ್ರಿಯೇ ಆಡ್ವಾಣಿ ಹಾಗೂ ಮುಶರ್ರಫ್‍ರ ಸಂಭಾಷಣೆಯಲ್ಲಿಯೇ ವಾತಾವರಣ ಕೆಟ್ಟುಹೋಗಿತ್ತು. ಈ ಸಂದರ್ಭದಲ್ಲಿ ಆಡ್ವಾಣಿಯವರು ದಾವೂದ್ ಇಬ್ರಾಹಿಂನ ವಿಷಯ ತೆಗೆದಾಗ ಮುಶರ್ರಫ್‍ರು ಸಿಟ್ಟಾದರು. ಆಗಲೇ ಮಾತು ಮುರಿದು ಬಿತ್ತು' ಎಂದು ಆಗ್ರಾ ಸಮಿಟ್ ಫೇಲಾದ ಮೇಲೆ ಪ್ರಧಾನಮಂತ್ರಿ ವಾಜಪೇಯಿಯವರ ಕಾರ್ಯಾಲಯದಲ್ಲಿನ ಎ. ಎಸ್. ದುಲತ್‍ರವರು ಹೇಳಿದರು. ನಂತರ ಭೇಟಿಯೊಂದರಲ್ಲಿ ವಾಜಪೇಯಿಯವರ ಪ್ರಿನ್ಸಿಪಲ್ ಸೆಕ್ರೆಟರಿಯಾದ ಬ್ರಜೇಶ್‍ಮಿಶ್ರರು, 'ಅದು ಆಗೇ ಹೋಗಿತ್ತೆಂದು ತಿಳಿಯಿರಿ. ಆದರೆ....' ಎಂದು ನನಗೆ ಹೇಳಿದರು. ಮಿಶ್ರರ ಹತ್ತಿರ ಕೂಡ ಹೆಚ್ಚಿಗೆ ಹೇಳಲು ಏನೂ ಇರಲಿಲ್ಲ.</p>
			<p>ಆಗ್ರಾದಲ್ಲಾದ ಈ ವಿಫಲ ಭೇಟಿಯ ಮಾರನೇ ದಿನ ಬೆಳಗ್ಗೆ ವಿದೇಶಾಂಗ ಮಂತ್ರಿ ಜಸ್ವಂತ ಸಿಂಹರು ಮೀಡಿಯಾ ಪ್ರತಿನಿಧಿಗಳ ಪ್ರಶ್ನೆಗಳಿಗೆ ಉತ್ತರಿಸುತ್ತಿದ್ದರು.</p>
			<p>ಪ್ರಶ್ನೆ: 'ಅಜ್ಮೀರ್‍ನ ದರ್ಗಾಕ್ಕೆ ಮುಶರ್ರಫ್‍ರು ಭೇಟಿ ಕೊಡುವುದನ್ನು ತಾವು ತಡೆದಿದ್ದಿರೇನು?'</p>
			<p>ಸಿಂಹ: 'ಮುಸಲ್ಮಾನರ ಗುರುಗಳು (ಖ್ವಾಜಾ) ಯಾರನ್ನು ಕರೆಯುತ್ತಾರೋ ಅವರು ದರ್ಗಾಗೆ ಹೋಗುತ್ತಾರೆ.'</p>
			<p>ಪ್ರಶ್ನೆ: 'ಈಗಲೂ ಪಾಕೀಸ್ತಾನದ ಜೊತೆ ಶಾಂತಿ ಸಂಬಂಧವಾಗಿ ಮಾತುಕತೆ ಮುಂದುವರೆಯುವುದೇ....?'</p>
			<p>ಸಿಂಹ: 'ನಿಸ್ಸಂಶಯವಾಗಿ. ಈ ಪ್ರಯತ್ನ ಸಾಗುತ್ತಲೇ ಇರುತ್ತದೆ.'</p>
			<p>'2002ರ ವರ್ಷ ತುಂಬಾ ಬಿಗುವಿನ ವಾತಾವರಣದಿಂದ ಕೂಡಿತ್ತು. ಗಡಿಯಲ್ಲಿ ಭಾರತೀಯ ಸೈನ್ಯವು ಗುಂಡಿನ ಸುರಿಮಳೆ ಸುರಿಸುತ್ತಿತ್ತು. ನಾವೂ ಕೂಡ ಸೇನೆಗೆ ಮುಂದಡಿಯಿಡಲು ಆಜ್ಞೆ ಇತ್ತಿದ್ದೆವು. ಹತ್ತು ತಿಂಗಳವರೆಗೆ ಈ ಸ್ಥಿತಿ ಮುಂದುವರೆದಿತ್ತು. ಮತ್ತೆ ಎರಡೂ ದೇಶಗಳೂ ತಮ್ಮ ತಮ್ಮ ಸೈನ್ಯವನ್ನು ವಾಪಸ್ಸು ಕರೆಸಿಕೊಳ್ಳಲು ತೀರ್ಮಾನಿಸಿದವು. ಸಂಬಂಧವನ್ನು ಸುಧಾರಿಸಲು ನಾನು ಮತ್ತೆ 2002ರ ಜನವರಿಯಲ್ಲಿ ಮುಂದೆ ಹೆಜ್ಜೆ ಇಟ್ಟೆ. ನೇಪಾಳದ ಕಾಠ್ಮಂಡುವಿನಲ್ಲಿ ಸಾರ್ಕ್ ದೇಶಗಳ ರಾಷ್ಟ್ರಾಧ್ಯಕ್ಷರು ಉದ್ದನೆಯ ಟೇಬಲ್ ಹಿಂದೆ ಕೂತಿದ್ದರು. ತಮ್ಮ ತಮ್ಮ ಭಾಷಣ ಮಾಡುತ್ತಿದ್ದರು. ಭಾಷಣ ಮುಗಿಸಿದ ನಾನು ಟೇಬಲ್ ಮುಂದೆ ಬಂದು ವಾಜಪೇಯಿಯವರೆದುರು ಹಸ್ತ ಲಾಘವಕ್ಕಾಗಿ ಕೈ ಚಾಚಿದೆ. ವಾಜಪೇಯಿಯವರೂ ಕೂಡ ಎದ್ದು ನಿಂತು ಹಸ್ತಲಾಘವ ನೀಡಿದರು. ಪರಿಣಾಮ ಚೆನ್ನಾಗಿತ್ತು. ಎರಡು ವರ್ಷಗಳ ನಂತರ 2004ರ ಜನವರಿಯಲ್ಲಿ ಪಾಕೀಸ್ತಾನದಲ್ಲಿ ನಡೆಯುವ ಸಾರ್ಕ್ ಸಮ್ಮೇಳನದಲ್ಲಿ ಭಾಗವಹಿಸಲು ವಾಜಪೇಯಿಯವರು ಒಪ್ಪಿದರು' ಎಂದು ಮುಶರ್ರಫ್‍ರು ತಮ್ಮ ಪುಸ್ತಕದಲ್ಲಿ ಬರೆದರು.</p>
			<p>ಜಸವಂತಸಿಂಹರ ಮಾತು ನಿಜವಾಗಿತ್ತು. ಆಗ್ರಾದಲ್ಲಿ ಯಾವುದು ಸಾಧ್ಯವಾಗಲಿಲ್ಲವೋ ಅದು ಮೂರು ವರ್ಷಗಳ ನಂತರ ಇಸ್ಲಾಮಾಬಾದಿನಲ್ಲಿ ಸಾಧ್ಯವಾಯಿತು. 2004ರ ಜನವರಿಯಲ್ಲಿ ನಡೆಯಲಿದ್ದ ಸಾರ್ಕ್ ಸಮ್ಮೇಳನದಲ್ಲಿ ಭಾಗವಹಿಸಲು ವಾಜಪೇಯಿಯವರು ಇಸ್ಲಾಮಾಬಾದಿಗೆ ತೆರಳಿದರು. ಜನವರಿ 6ರಂದು ಎರಡೂ ದೇಶಗಳು ಸಂಬಂಧವನ್ನು ಉತ್ತಮ ಪಡಿಸಲು ನಡೆವ ಪ್ರಯತ್ನಗಳನ್ನು ಸ್ವಾಗತಿಸುತ್ತೇವೆ ಎಂದು ಹೇಳಿಕೆಗಳನ್ನು ನೀಡಿದವು. ಮಾತುಕತೆಯನ್ನು ಮುಂದುವರೆಸಬೇಕಾದರೆ ಆತಂಕವಾದ ಹಾಗೂ ಹಿಂಸೆಯನ್ನು ತಡೆಯಲೇಬೇಕು ಎಂದು ವಾಜಪೇಯಿಯವರು ನುಡಿದರು.</p>
			<p>ಪಾಕೀಸ್ತಾನದ ಗಡಿಯಲ್ಲಿ ಇನ್ನು ಮುಂದೆ ಯಾವುದೇ ಕಾರಣಕ್ಕೂ ಆತಂಕವಾದಕ್ಕೆ ಕುಮ್ಮಕ್ಕು ನೀಡುವುದಿಲ್ಲ ಎಂದು ಮುಶರ್ರಫ್ ಭರವಸೆ ನೀಡಿದರು. ಮೊದಲ ಬಾರಿಗೆ 'ಪಾಕೀಸ್ತಾನವು ತನ್ನ ಮಡಿಲಲ್ಲಿ ಬೆಳೆಯುತ್ತಿರುವ ಆತಂಕವಾದವನ್ನು ಒಪ್ಪಿಕೊಂಡಿತು. ಒಂದು ವೇಳೆ 2001ರಲ್ಲೇ ಮುಶರ್ರಫ್‍ರು ಈ ವಾಗ್ದಾನ ನೀಡಿದ್ದಿದ್ದರೆ ಖಂಡಿತವಾಗಿ ಆಗ್ರಾ ಸಮಿಟ್ ವಿಫಲವಾಗುತ್ತಿರಲಿಲ್ಲ. ಈ ಮೂರು ವರ್ಷಗಳಲ್ಲಿ ನಾವು ಸಾಕಷ್ಟು ಮುಂದುವರೆಯಬಹುದಿತ್ತು. ಆದರೆ ಬಹುಶಃ ಮುಂದೆ ಸಾಗಲು ಇಷ್ಟೊಂದು ತಡವಾಗುತ್ತಿರಲಿಲ್ಲ' ಎಂದು ವಾಜಪೇಯಿಯವರು ನುಡಿದರು.</p>
			<p>'ಇಸ್ಲಾಮಾಬಾದಿನ ಸಾರ್ಕ್ ಸಮ್ಮೇಳನದಲ್ಲಿ 2004ರ ಜನವರಿ 6ರಂದು ಮುಶರ್ರಫ್‍ರು ಸ್ವಲ್ಪ ಬದಲಾದವರಂತೆ ಕಂಡರು. ಯಾವ ಯಾವ ಕರಾರುಗಳನ್ನು ಒಪ್ಪದೆ ಆಗ್ರಾ ಸಮಿಟ್ ವಿಫಲವಾಗಿತ್ತೋ ಆ ಎಲ್ಲ ಕರಾರುಗಳನ್ನು ಮುಶರ್ರಫ್‍ರು ಈ ಶಿಖರ ಸಮ್ಮೇಳನದಲ್ಲಿ ಒಪ್ಪಿದರು. ಅಷ್ಟೇ ಅಲ್ಲ ಸಂಯುಕ್ತರಾಷ್ಟ್ರದವರೆಗೂ ಒಯ್ದಿರುವ ಕಾಶ್ಮೀರ ಸಮಸ್ಯೆಯ ಪರಿಹಾರ ಕೋರಿಕೆಯನ್ನು ವಾಪಸ್ಸು ಪಡೆಯುತ್ತೇನೆ ಎಂದೂ ಸಹ ಹೇಳಿದರು. ಇನ್ನೇನು ಸಾರ್ಕ್ ಸಮ್ಮೇಳನ ಯಶಸ್ವಿಯಾಗಿ, ಅದರ ನಿರ್ಣಯಗಳೆಲ್ಲ ಕಾರ್ಯಗತಗೊಳ್ಳಬೇಕು, ಅಷ್ಟರಲ್ಲಿ ದೆಹಲಿಯಲ್ಲಿ ನಡೆದ ಸಾರ್ವತ್ರಿಕ ಚುನಾವಣೆಗಳಲ್ಲಿ ವಾಜಪೇಯಿಯವರ ಪಾರ್ಟಿ ಸೋತಿತು. ಡಾ|| ಮನಮೋಹನ ಸಿಂಹರ ನೇತೃತ್ವದಲ್ಲಿ ಯುಪಿಎಯ ಹೊಸ ಸರ್ಕಾರ ರಚಿತವಾಯಿತು. 2004ರ ಚುನಾವಣೆಗಳಲ್ಲಿ ಸೋತ ನಂತರ ವಾಜಪೇಯಿಯವರು ಮುಂದಿನ ಪ್ರಧಾನಿ ಡಾ|| ಮನಮೋಹನ ಸಿಂಹರಿಗೆ ತಾವೇ ಸ್ವತಃ ಬರೆದ ಪತ್ರವೊಂದನ್ನು ಕಳುಹಿಸಿದರು. ಅದರಲ್ಲಿ ನಾಲ್ಕು ವಿಷಯಗಳನ್ನು ಉಲ್ಲೇಖಿಸಲಾಗಿತ್ತು. ಮೊದಲನೆಯದು ಪರಮಾಣು ಶಕ್ತಿ, ಎರಡನೆಯದು ಕಾಶ್ಮೀರದ ಅಪ್‍ಡೇಟ್, ಮೂರನೆಯದು ನದಿಗಳನ್ನು ಜೋಡಿಸುವ ಯೋಜನೆ, ನಾಲ್ಕನೆಯದು ರಾಷ್ಟ್ರೀಯ ಹೆದ್ದಾರಿಗಳ ಪ್ಲಾನ್. ಸರ್ಕಾರ ರಚಿತವಾದ ತಕ್ಷಣ ಜನರಲ್ ಮುಶರ್ರಫ್‍ರು ಮನಮೋಹನ ಸಿಂಹರಿಗೆ ಮತ್ತು ಕಾಂಗ್ರೆಸ್ ಅಧ್ಯಕ್ಷೆಯಾದ ಸೋನಿಯಾಗಾಂಧಿಯವರಿಗೆ ಫೋನು ಮಾಡಿ ಔಪಚಾರಿಕ ಶುಭಾಶಯ ಹೇಳಿದರು. ಜೊತೆಗೆ ವಾಜಪೇಯಿಯವರಿಗೂ ಸಹ ಕರೆಮಾಡಿ ತಾವು ಪ್ರತಿಪಕ್ಷದಲ್ಲಿದ್ದರೂ ಸಹ ಶಾಂತಿಯ ಮಾತುಕತೆಯನ್ನು ಮುಂದುವರೆಸಲು ಸಹಕರಿಸುತ್ತೀರಿ ಎಂಬ ಭರವಸೆ ನನಗಿದೆ ಎಂದು ಹೇಳಿದರು ಎಂದು ಜಮ್ಮು ಕಾಶ್ಮೀರ ಮತ್ತು ಪಾಕೀಸ್ತಾನದ ಮೇಲೆ ವಿಶೇಷವಾದ ಕಣ್ಣಿಟ್ಟಿರುವ ಹಿರಿಯ ಪತ್ರಕರ್ತರಾದ ಇಫ್ತಿಯಾರ್ ಗಿಲಾನಿ ಹೇಳುತ್ತಾರೆ.</p>
			<p>ಡಾ|| ಮನಮೋಹನ ಸಿಂಹರು ಮತ್ತು ಮುಶರ್ರಫ್‍ರ ಮೊದಲ ಭೇಟಿ ನ್ಯೂಯಾರ್ಕ್‍ನಲ್ಲಿ 2004ರ ಸೆಪ್ಟೆಂಬರ್ 24ರಂದು ಆಯಿತು. ಶಾಂತಿಯ ದಾರಿಯಲ್ಲಿ ಮುನ್ನಡೆಯಲು ಇಬ್ಬರೂ ತಮ್ಮ ಇಂಗಿತ ವ್ಯಕ್ತಪಡಿಸಿದರು. 2005ರ ಏಪ್ರಿಲ್ 8ರಂದು ದೆಹಲಿಯಲ್ಲಿ ಇಬ್ಬರೂ ಮತ್ತೊಮ್ಮೆ ಭೇಟಿಯಾದರು. ಅದಕ್ಕೆ ಕಾರಣ ಮನಮೋಹನಸಿಂಹರೇ. ಅವರು ಭಾರತ-ಪಾಕೀಸ್ತಾನಗಳ ನಡುವೆ ನಡೆಯುತ್ತಿದ್ದ ಏಕದಿನದ ಮ್ಯಾಚ್ ನೋಡಲು ಮುಶರ್ರಫ್‍ರನ್ನು ಆಮಂತ್ರಿಸಿದ್ದರು. ಈ ಬಾರಿ ಮುಶರ್ರಫ್‍ರು ಮಾತುಕತೆಯ ಮುಂಚೆ ಅಜ್ಮೀರ್‍ನ ದರ್ಗಾಗೆ ಹೋಗಿ ಬಂದಿದ್ದರು.</p>
			<p>'ಆದರೆ ಆಟದ ಮಧ್ಯದಲ್ಲಿನ ಪಾಕೀಸ್ತಾನೀ ಆಟಗಾರರ ಭರ್ಜರಿ ಪ್ರದರ್ಶನದಿಂದ ಅತಿಥೇಯರ ಮೂಡು ಹಾಳಾದಂತೆ ಕಾಣುತ್ತಿತ್ತು. ಸ್ಟೇಡಿಯಂನಿಂದ ಹೊರಟ ನಾವು ಮಾತುಕತೆಗಾಗಿ ಹಾಕಿದ್ದ ಟೇಬಲ್ ಬಳಿಗೆ ಬಂದೆವು. ನಂತರ ನಾವು ಪುರಸ್ಕಾರ ವಿತರಣೆಗೆ ಬರುವೆವು ಎಂದು ನಾನು ಹೇಳಿದೆ. ಆ ಮ್ಯಾಚನ್ನು ಭಾರತ ಸೋತಿತು. ಆದರೆ ನಮ್ಮ ಮಾತುಕತೆ ಚೆನ್ನಾಗಿ ಸಾಗಿತು. ಕಾಶ್ಮೀರ ಸಮಸ್ಯೆ ಬಗ್ಗೆ ನಾವು ವಿಸ್ತಾರವಾಗಿ ಚರ್ಚಿಸಿದೆವು. ಯಾವುದಾದರೂ ಮಾರ್ಗ ಹುಡುಕಲು ಔಟ್ ಆಫ್ ಬಾಕ್ಸ್ ತಯಾರಾದೆವು. ನಾವು ಮತ್ತೊಮ್ಮೆ ಗಡಿಯನ್ನು ಬದಲಿಸಲು ಸಿದ್ಧರಿಲ್ಲ ಎಂದು ಮನಮೋಹನರು ನುಡಿದರು. ಆಗ ನಿಯಂತ್ರಣ ರೇಖೆಯನ್ನೇ ನಾನು ಸ್ಥಾಯೀ ರೂಪವಾಗಿ ಒಪ್ಪಿಕೊಳ್ಳಲು ಸಿದ್ಧನಿಲ್ಲ ಎಂದು ನುಡಿದೆ. ನಾವಿಬ್ಬರೂ ನಮ್ಮ ನಮ್ಮ ಘೋಷಣಾ ಪತ್ರಗಳನ್ನು ಓದಿದೆವು' ಎಂದು ಮುಶರ್ರಫ್‍ರು ತಮ್ಮ ಪುಸ್ತಕದಲ್ಲಿ ಬರೆದರು.</p>
			<p>2005ರ ಸೆಪ್ಟೆಂಬರ್ 14ರಂದು ನ್ಯೂಯಾರ್ಕ್‍ನಲ್ಲಿ ಪ್ರಧಾನಮಂತ್ರಿ ಮನಮೋಹನಸಿಂಹರು ಮುಶರ್ರಫ್‍ರನ್ನು ತಮ್ಮ ಹೋಟೇಲಿಗೆ ಭೋಜನಕ್ಕೆ ಆಮಂತ್ರಿಸಿದರು. ಆದರೆ ಅಷ್ಟು ಹೊತ್ತಿಗೆ ಜನರಲ್ ಅಸೆಂಬ್ಲಿಯಲ್ಲಿ ಮುಶರ್ರಫ್‍ರ ಭಾಷಣದಿಂದ ಭಾರತದ ಪ್ರತಿನಿಧಿ ಮಂಡಳಿಯಲ್ಲಿ ತಳಮಳ ಕಾಣಿಸಿಕೊಂಡಿದ್ದರಿಂದ ಮಾತುಕತೆಯಲ್ಲೂ ಸಹ ಕಹಿಯ ಅನುಭವವಾಯಿತು. ಆದರೆ ಎರಡೂ ಕಡೆಯ ವಿದೇಶಾಂಗ ಮಂತ್ರಿಗಳು ಪರಿಸ್ಥಿತಿಯನ್ನು ಸಂಭಾಳಿಸಿದರು. ಸತತ ಮೂರು ಗಂಟೆಗಳ ಸಭೆಯ ನಂತರ ಔತಣವೇರ್ಪಾಟಾಗಿತ್ತು. ನಂತರ ಪರಿಸ್ಥಿತಿ ಸ್ವಲ್ಪ ಸುಧಾರಿಸಿತು. ಎರಡೂ ಕಡೆಯ ಘೋಷಣಾ ಪತ್ರಗಳು ಸಿದ್ಧಗೊಂಡವು. ಮೀಡಿಯಾಗಳಲ್ಲಿ ಸಭೆಯ ಬಿಗುವಾತಾವರಣದ ಸುದ್ದಿ ಹಬ್ಬಿ ಬಿಟ್ಟಿತ್ತು. ಆದರೂ ಪ್ರಧಾನಮಂತ್ರಿ ಮನಮೋಹನ ಸಿಂಹರು ನಮ್ಮ ದೇಶಕ್ಕೆ ಬನ್ನಿ ಎಂದು ಆಹ್ವಾನಿಸಿದ ಪಾಕೀಸ್ತಾನದ ಆಮಂತ್ರಣವನ್ನು ಒಪ್ಪಿಕೊಂಡರು.</p>
			<p>ಜನರಲ್ ಮುಶರ್ರಫ್‍ರು ತಮ್ಮ ಪುಸ್ತಕದಲ್ಲಿ ಕಾಶ್ಮೀರ ಸಮಸ್ಯೆ ಬಗ್ಗೆ ಔಟ್ ಆಫ್ ಬಾಕ್ಸ್‍ನ ಆಲೋಚನೆಯ ಆಧಾರದಂತೆ ಮುಂದುವರೆಯುವುದಕ್ಕೆ ಒತ್ತು ನೀಡುತ್ತ ತಮ್ಮ ಕಡೆಯಿಂದ ನಾಲ್ಕು ಹೆಜ್ಜೆಗಳ ಸಲಹೆ ನೀಡಿದ್ದಾರೆ.</p>
			<ol>
				<li>ಸಮಸ್ಯೆ ಇರುವ ಕಾಶ್ಮೀರದ ಪ್ರದೇಶಗಳನ್ನು ಗುರುತಿಸಬೇಕಾಗಿದೆ. ಈಗ ಪಾಕೀಸ್ತಾನದಲ್ಲಿ ಕಾಶ್ಮೀರದ ಎರಡು ಭಾಗಗಳು ಇವೆ. ಉತ್ತರದ ಭಾಗ ಮತ್ತು ಸ್ವತಂತ್ರ ಕಾಶ್ಮೀರ. ಅದೇ ರೀತಿ ಭಾರತದಲ್ಲಿ ಜಮ್ಮು, ಶ್ರೀನಗರ ಮತ್ತು ಲಡಾಕ್ ಈ ಮೂರು ಭಾಗಗಳಿವೆ. ಇವೆಲ್ಲವನ್ನು ಒಳಗೊಂಡು ಸ್ವಲ್ಪ ಹಿಂದು ಮುಂದು ಮಾಡುವ ದೃಷ್ಟಿಯಿಂದ ಚಿಂತಿಸಬಹುದೇ?</li>
				<li>ಗುರ್ತಿಸಿರುವ ಈ ಪ್ರದೇಶಗಳಿಂದ ಸೇನೆಯ ನಿಯೋಜನೆಯನ್ನು ಹಿಂದೆಗೆಯಬೇಕು. ಆತಂಕವಾದಿಗಳನ್ನು ಸದೆ ಬಡಿಯಬೇಕು. ಇದರಿಂದ ಕಾಶ್ಮೀರಿಗಳಿಗೆ ಸ್ವಲ್ಪ ಬಿಡುಗಡೆ ಸಿಗುತ್ತದೆ. ಅವರಂತೂ ಪ್ರತಿದಿನ ಯುದ್ಧದಿಂದ ಬೇಸತ್ತು ಹೋಗಿದ್ದಾರೆ.</li>
				<li>ಈ ಪ್ರದೇಶಗಳಲ್ಲಿ ಅವರದೇ ಸರ್ಕಾರವಿರಲಿ. ಸೆಲ್ಫ್ ಗೌರ್ನಮೆಂಟ್ ಅಥವಾ ಸೆಲ್ಫ್ ರೂಲ್ ಇರಲಿ. ಅವರಿಗೆ ಅವರ ಸರ್ಕಾರದಿಂದ ಸಂತೋಷ ಸಿಗಬೇಕಾದರೆ ಇದರಲ್ಲಿ ಯಾವುದೇ ಅಂತಾರಾಷ್ಟ್ರೀಯ ಹಸ್ತಕ್ಷೇಪ ಬೇಡ.</li>
				<li>ಭಾರತ, ಪಾಕೀಸ್ತಾನ ಹಾಗೂ ಕಾಶ್ಮೀರಿಗಳ ಒಂದು ಭಾಗಸ್ಥ ಮೆಕ್ಯಾನಿಸಂ ರಚನೆಯಾಗಲಿ. ಸೆಲ್ಫ್ ರೂಲಿನ ಅಧಿಕಾರ ಕ್ಷೇತ್ರದಿಂದ ಹೊರಗಿರುವ ಹಾಗೂ ಪರಿಹಾರವಿಲ್ಲದೆ ಉಳಿದಿರುವ ಸಮಸ್ಯೆಗಳನ್ನು ಆ ಮೆಕ್ಯಾನಿಸಂ ನೋಡಿಕೊಳ್ಳಲಿ.</li>
			</ol>
			<p>'ಇದು ನನ್ನ ಸ್ವಂತ ಅಭಿಪ್ರಾಯ. ಆದರೆ ಇದನ್ನು ಪರಾಮರ್ಶಿಸಿ ಮುಂದುವರೆಯಬಹುದಾಗಿದೆ' ಎಂದು ಜನರಲ್ ಮುಶರ್ರಫ್ ಬರೆದರು. ಮುಶರ್ರಫ್‍ರ ಈ ಸಲಹೆಗಳನ್ನು ಇದುವರೆಗೂ ಯಾರೂ ಒಪ್ಪಿಕೊಂಡಿಲ್ಲ. ವಾಜಪೇಯಿಯವರಂತೆ ತನ್ನದೇ ಆದ ರೀತಿಯಲ್ಲಿ ಮುಂದಾಳತ್ವ ವಹಿಸುವ ಮತ್ತು ಗುಜ್ರಾಲರ ಮಾತಿನಂತೆ ಒಮ್ಮುಖ ಪ್ರೀತಿ ತೋರಿಸುವ ಧೈರ್ಯ ಬೇರೆ ಯಾವ ರಾಜಕೀಯ ನಾಯಕನಲ್ಲಿದೆ? ಎಂಬುದೇ ದೊಡ್ಡ ಸವಾಲಾಗಿದೆ.</p>
		</section>
	</section>
</body>
</html>
